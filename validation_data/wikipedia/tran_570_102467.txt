 nile mahadaanav taare vah mahadaanav taare hote hai jo 'O' yaa 'B' shrenee ke taare hon. inamen aam taur par 10 se 50 saura dravyaman kaa dravyaman hota he or inkaa ardhavyas 25 saura ardhavyas tak ho saktaa he. yah brahmand ke sabase garam or sabe roshan taare hote hai or kam taadaad main hi milte hai. nile mahadaanav laal mahadaanvon se chote akar ke hote hai. kyonki inkaa jeevankaal bahut chota hota he yah kam umr ke khagoleey samoohon main hi milte hai, jaise sarpil gallexiyon kii bhujaaon main, besangi gallexiyon main or khule taragucchon main. sarpil gallexiyon ke kendron, andakaar gallexiyon or gol taragucchon main yah kam hi nazar aate hai kyonki vah dhaanche bahut lambe arase ke nirmaan kram ke baad hi taiyaar hote hai or utane arase main nile mahadaanav khap jate hai. 
 nile mahadaanav kaa ek bada mashhuur udahaaran shikari taramandal main sthit rijal he jisamen suraj se 20 guna dravyaman or 60,000 guna chamak he. nile mahadanavon kii sankhya bhale hi kam ho, lekin unki chamak aisi tikhi hoti he kii bahut se to bina doorabeen ke prithvi se dekhe ja sakate hai. 
 bahut bade aakaar ke taare aksar apni mrityu ke qareeb aakar nile mahadaanav ban jate hai. aise taron main nabhikeey abhikriya dhire ho jaati hai or tara sikud jaataa he. iskaa nateeja yah hota he ke ab ek pehle se kai choti akar kii sataha se pehle ke lagbhag baraabar urja nikal rahi hoti he jis se us sataha kaa taapmaana bahut bad jaataa he. jin laal mahadaanvon kii nabhikeey abhikriyaayein dhimi ho jaati hai unke saath aisa hi hota he. laal mahadaanvon se har samay ek ghani gas kii aandhi nikalati rahati he jo apane ghaneypan kii vajah se bahut dhimi raftaar rakhti he. iske vipareet nile mahadanavon se ek kam ghani lekin bahut tej aandhi nikalati he. jab koi laal mahadaanav nila mahadaanav banataa he to nile mahadaanav kii tej andhi puraane laal mahadaanav kii dhimi aandhi se ja takaraati he or ek gas kaa jamaavada taare ke ird-gird ek maheen gole ke rup main ban jaataa he. lagbhag saare hi nile mahadaanvon ke ird-gird aise gole dekhe gaye hai jo is baat kaa saboot he ke ve saare kabhi laal mahadaanav the. 
