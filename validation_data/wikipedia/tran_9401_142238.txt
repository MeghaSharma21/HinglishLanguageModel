 susheel kalra janm 13 june 1940 main gujranvala hua tha. bahut bhatkaav ke baad unhone apni abhiruchi ko samajhate hue nayi dilli main college of arts main pravesh le liya. ek aid-main ke rup main utpaadon ke vigyaapan abhiyaanon ne unhen lokapriy banaaya. unhone vyangyachitr banane kii shuruuaat kii. baad main ve puri tarah se 1968 main vyangyachitran ke kshetra main utar gayi. hindustan times prakaashan ke dainik hindustan, evening news, saptahik hindustan, nandan, kadambini aadi ke liye susheel kalra ne cartoon or rekhankan banaae. unhone vyapak rup se videsh kii yatraaen kii, yahaan tak ki uttari dhruv kii bhi. unke kiya kaam kai pashchimi or europea deshon main pradarshit or prakashit hua. unhone raajnneetik kollam bhi likhe. bacchon kii patrika nandan main niyamit chapne vaali unki banaayi chitrakatha chitu-nitu kaafii lokapriy thi. unhone yah cartoon strip 44 saal banaayi. unhone ek upanyaas likhaa tha nikkaa nimna, jiskaa baad main punjabi or angreji main anuwaad bhi hua. ve chote parde ke ek janemaane vyaktitv the. unka saakshaatkaar bibisi par prasaarit hua tha or bharat ke janemaane 10 cartooniston kii ek tivi shrankhla main bhi unhen shaamil kiya gaya tha. unhone 38 shrankhlaon main prasaarit hui ravivaariya quiz ko prastut kiya. hindustan times se ritair hone par unhone apane beton ke saath kaaphi samay america main bitaayaa. vahaan ve icchhuk kalakaaron kii madad ke liye antarrashtriya kalakaar samarthak samooh, ek washington disi, sanghathan main shaamil ho gayi. unhone akele dam par lalit kala academy nayi dilli main is samooh ke liye 6 antarrashtriya pradarshaniyon kaa bhi aayojan kiya.san 2011 main swasthya jaanch main unhen chauthe charan kaa cancer bataaya gaya. jab unki cancer chikitsak putravadhu ne yah samachar diya to unhone apane parijanon se is baat kaa khulaasa kisi se na karne ko kaha. chemotherapy ilaaj ke ddauraan unki sthite main kaafii teji se sudhaar aayaa. isi bich unhone nikkaa-nimna ke anuwaad kaary kii gati tej kar di. ve vahaan se bhi niyamit rup se har maheene nandan ke liye chitu-nitu banaakar bharat bhejte rahe. nikaa-nimna kaa anuwaad khatm karne par unhone apane jivan ke ek mahatvapurn bhaag yani bharat-paak bantwaare ke daur, jab ve maatr 7 saal ke balak the, ke tamaam anubhavon ko likhane kaa nirnay liya. ye pustaken ek mat, qayaamat ab prakashnadhin hai. 
 gujanvaala unke man-mastishk main basaa hua tha. ve praaia: vibhaajan ke kaal ko yaad kar kaafii bhavuk ho jate the. ve chaahate the rashtriya str par cartooniston kii koi acchhee sanstha ho.susheel kalra kaa desh se dur mariland, america main 8 sitambar 2013 ko nidhan ho gaya.
