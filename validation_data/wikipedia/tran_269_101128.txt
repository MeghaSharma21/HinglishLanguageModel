 raaj kapur prasiddh abhinayta, nirmaataa evam nirdeshak the. nehruwadi samaajwaad se prerit apni shuruuaati filmon se lekar prem kahaniyon ko maadak andaaj se parade par pesh karke unhone hindi filmon ke liye jo rasta tay kiya, is par unke baad kai filmkaar chale. bharat main apane samay ke sabase bade 'shoman' the. soviet sangh or madhya-purv main raaj kapur kii lokapriyata dantakatha ban chuki he. unki filmon khaskar shri 420 main bombai kii jo mul tasviir pesh kii gai he, vah film nirmaataaon ko abhi bhi aakarshith karti he. raaj kapur kii filmon kii kahaniyaan aamtaur par unke jivan se judi hoti thim or apni zyaadaatar filmon ke mukhya nayak ve khud hote the.
 san 1935 main, jab unki umr keval 11 varsh thi, film inkulab main abhinay kiya tha. ve bambe takiz studio main sahaayak kaa kaam karte the| baad main ve kedaar sharma ke saath claper bvaay kaa kaary karne lage| unke pita prithviraj kapur ko vishwaas nahin tha ki raaj kapur kuch vishesh kaary kar paayegaa, isiliye unhone use sahaayak yaa claper bvaay jaise chote kaam main lagava diya tha. kedaar sharma ne raaj kapur ke bheetar ke abhinay kshamta or lagan ko pahachaanaa or unhone raaj kapur ko san 1947 main apni film neelkamal, jisaki nayika madhubala thi, unhen nayak kaa kaam de diya| 24 saal kii umr main hi arthath san 1948 main unhone apni studio, aar.ke. films, kii sthapana kar liya tha or us samay ke sabase kam umr ke nirdeshak ban gayi the| san 1948 main unhone pehali baar film 'aag' kaa nirdesan kiya or vah apane samay kii saphaltam film rahi|
 raaj kapur ne san 1948 se 1988 tak kii avadhi main anekon safal filmon kaa nirdesan kiya jinamein adhiktam filmein box aphis par super hit raheen| apane dwaara nirdeshit adhiktar filmon main raaj kapur ne swayan hero kaa role nibhaayaa| raaj kapur or nargis kii jodi saphaltam filmi jodiyon se ek thi, unhone film aah, barsaat, aawaara, shri 420, chori chori aadi main ek saath kaam kiya tha.
 meraa naam joker unki sarvaadhik mahatvakankshi film thi jo ki san 1970 main pradarshit hui or jiske nirmaan main 6 varshon se bhi adhik samay laga| unki is film ke prati mahatvakanksha kaa anumaan isi baat se lagaaya ja saktaa he ki san 1955 main pradarshit unki film shri 420 main nargis ke saamne ve apane role main kehete hai ki "kha gai na tum bhi kapadon se dhokhaa" or blake board par joker kaa chitra bana dete hai. shaayad 'joker' vishaywastu par film banane kaa unka vichaar san 1955 se hi tha par bana paye ve san 1970 main| par box aphis par unki yah film tik nahin saki or unhen atyant maayusi hui| kisi prakaar se apni niraashaa se mukti paakar raaj kapur ne film bobi ke nirmaan va nirdesan main jute gayi| bobi san 1973 main pradarshit hui jo box aphis par super hit hui| apni is film main unhone apane bete rishi kapur or nai kalakaar dimple kapadiya ko mukhya role diya or donon hi baad main super hit star sabit huye|
 bobi film kii safalataa ke baad raaj kapur ne apni agali film satyam shivan sundaran banaai jo ki phir ek baar hit hui| is film ke ke clymex main baadh kaa drishy tha jise filmaane ke liye apane kharch se nadi par baandh banwaaya or nadi main bharpoor pani bhar jane ke baad baandh ko tudwa diya jisase ki baadh kaa swaabhaavik drishy filmaaya ja sake| is drishy ke filmakan ho jane ke baad jab use raaj kapur ko dikhaaya gaya to drishy unhen pasand nahin aayaa or ek baar phir se lakhon rupee kharch karke raaj kapur ne baandh banwaaya tathaa us drishy ko phir se shoot kiya gaya|
 satyam shivan sundaran ke baad raaj kapur kii agali safal film ram teri ganga maili rahi| ram teri ganga maili banane ke baad ve hina ke nirmaan main lage the jisaki kahani bhartiya yuvak or pakistani yuvati ke prem sambandh par aadhaarit thi| hina ke nirmaan ke dauraan raaj kapur kii mrityu ho gai or us film ko unke bete randhir kapur ne puraa kiya|
 raaj kapur ko sine premi darshakon ke saath hi saath film aalochakon se bhi bharpoor prashansa mili| ve charlie chaplin ke prashansak the or unke abhinay main charlie chaplin kaa puraa puraa prabhaav paaya jaataa tha. raaj kapur ko bhartiya cinema kaa charlie chaplin bhi kaha jaataa he. raaj kapur kii filmon ne soviet rus, china, africa aadi deshon main bhi prasiddhi pai| rus main to unki filmon ke hindi gane bhi atyant lokapriy rahe hai visheshkar film aawaara or shri 420 ke|
 raaj kapur ko sangeet kii bahut acchhee samaj thi| saath hi saath ve yah bhi acchhee tarah se jaanate the ki kis tarah ke sangeet ko log pasand karte hai yahi kaaran he ki aaj tak unke filmon ke gane lokapriy hai. sangeetkaar shankar jaykishan, jo ki lagaataar 18 varshon tak number 1 sangeetkaar rah chuke hai, ko unhone hi apni film barsaat main pehali baar sangeet nirdesan kaa avasar diya tha. film barsaat se raaj kapur ne apni falmon ke geet sangeet ke liye ek prakaar se ek team bana liya tha jisamen unke saath geetkaar shailendra tathaa hasarat jaipuri, gayak mukesh or sangeetkaar shankar jaykishan shaamil the| ye sabhi ke ek duusare ke achche mitra the or lagbhag 18 varshon ke ek bahut lambey arase tak ek saath mil kar kaam karte rahe|
 raaj kapur ko san 1987 main dada sahib phalke purashkar pradaan kiya gaya tha.raaj kapur ko kala ke kshetra main bharat sarkaar dwaara, san 1971 main padam bhushan se sammanit kiya gaya tha.
