 stiphen george german kavi, sampadak or anuvadak the.
 stiphen george ne us samay likhnaa prarambh kiya jab sahitya main yatharthwaad kaa bolbala tha. apane guru nitse kii bhanti inhone anubhav kiya ki yathartwaadee pravriti sahitya ke liye ghaatak siddh ho rahi he tathaa iske kuprabhav se saundaryabodh evam sarjanaatmakataa kaa hraas ho rahaa he. yatharthwaad kii vegavati dhara ko rokna inke saahitiyik jivan kaa mukhya dhyey tha. sarvapratham inhone bhashaa ko parishkrut karne kaa kaary haath main liya.
 isai dharm main vinamrata, ksht sahan karne kii kshamta tathaa deen or nirbal kii seva par jor diya gaya he. nitse ne is dharm ke uparyukt aadarshon ko dasmanovriti kaa parichaayak bataaya or unki katu aalochana kii. isai dharm ke vipareet usne ek nayaa jivan darshan diya jisamen shakti kii mahatta par bal diya gaya tha. uske anusaar mahapurush naitikta aniatikta ke dharaatal se upar uthakar drudh sankalp ke saath kaary karne main hi jivan kii sarthakata dekhte hai. nitse ke prabhaav ke falswaroop hi germany main fasism or hitler kaa pradurbhaav hua.
 stiphen george ne nitse ke jeevandarshan ko sahitya ke kshetra main sweekaar kiya. parakramee purushon main daivi shakti bhi nihit hoti he. aisi hi vibhutiyaan jivan ke charam mulyon kii sthapana kar paati hai. jahaan saadhaaran praani bahudhaa sahi galat kii udhedbun main fas jate hai or unki kriyasheeltaa kisi na kisi ansh main nasht ho jaati he, parakramee purush ekanishtha bhav se apane lakshya kii prapti kaa prayaas karte hai. unamem jivan or samaaj ko apni dharanaon ke anusaar nae saanche main dhaalane ke liye adamya utsaah hota he. george stiphen ne kavy ko aadhyatmik abhivyakti kaa sarvotkrisht rup mana. shreshth kavi bahya kriyalap ke aavaran ke neeche chhipe jivan ke mul tatwon ko prakaash main laata he. uskaa kaam sthool drushti ko bhondi dikhanewaali chizon main nihit saundarya ko nikhaarana he. san 1890 se 1928 tak inaki kavitaaon ke kai sangrah nikle. in kavitaaon main inhone ek nae german samrajya kii kalpana prastut kii jisamen netaa kaa aadesh sarvopari hoga. inhen janatantr main vishwaas nahin tha or sabake liye samaan adhikaar kaa siddhant inhone kabhi nahin sweekaar kiya. nayaa samrajya kisi ek parakramee vyakti ke nirdesh main kaam karanevaale kuch gine chune logon dwaara hi sthapit ho saktaa tha. george stiphen ne us netaa kii kalpana ek kavi ke rup main kii or swayan ko sarvatha upyukt pate hue apane id gird kaviyon ke ek giroh ko bhi khadaa kar liya. inke shishyon main gandolf bhi the, jinhone hitalari shashan main prachaarmantri dow gobels ko padhaayaa tha.
