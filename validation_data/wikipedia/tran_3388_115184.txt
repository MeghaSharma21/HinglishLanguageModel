 nyaayalayik sarovigyaan forensik botni kaa up-kshetra he jisamen ham kisi bhi aparaadh sthal par, sample main or aparaadh ke shikaar vyakti ke sharir me bhi, dytome kii jaanch karte hai. dytome pani main paae jate hai or jagah ko dekh ke hi bhinn-bhinn prakaar ke dytome kii colony milti he jisase ham aparaadh sthal kaa aasaani se pataa laga sakate hai. dytome vividh prakaar ke sooksham shaiwal hai jo kii silica cell kii diwaar se bane hote hai. dytome kii bahut si visheshtaye hoti hai jaise ki rang, aakaar aadi. dytome kii lagbhag 8000 jatiyaan hai.
 har dytome kii jati kii pahchaan unamem paae jane vaale vividh prakaar ke silica se kii jaati he, jo ki vaataavaran ke hisaab se badalati rahati he. jab yah sookshm shaiwal marate hai to inkaa frustule pani talachat bana detaa he. is frustule kii madad ke kaaran hame dytome kii prajati kaa pataa lagata he jisase aparaadh sthal kaa bhi pataa chal jaataa he.
 kisi bhi vyakti kii mrityu pani main doobane se hui he yaa nahin, iskaa pataa dytome ke pareekshan se chalata he. dytome par jo silica kii parat hoti he vah amla se aprabhavit hoti he or har prakaar ke pani main aasaani se mil jaati he. jab koi jivit vyakti pani main duubataa he to saans lene ke saath pani fefdo main chalaa jaataa he or uske saath-saath pani main paae jane vaale dytome bhi us vyakti ke fefdon main chale jate hai. rakt ke pravaah ke saath yah dytome sharir ke vibhinn ango main pahunch jate hai. agar kisi bhi vyakti ke sharir ke vibhinn angon main dytome paae jate hai to ham kah sakate hai ki pani main doobane se pehle vyakti jivit tha. jabaki mrityu ke baad agar kisi bhi vyakti ko pani main phenkaa jaataa he tab dytome kii upasthiti keval jaangh or pairon kii haddiyon main sabase adhik hoti he. dytome ke in pareekshanon kii madad se ham yah pataa laga sakate hai ki vyakti kii mrityu pani main doobane se hui he yaa phir mrit sharir ko pani main duboya gaya tha. dytome ke pareekshan se mrityu ke samay kaa bhi pataa lagaaya ja saktaa he. jaise agar dytome pareekshan ke baad dytome kii colony kii jatiyaan 20 se kam hai to kah sakate hai ki mrityu ko kam se kam 7-12 din hue hai. agar dytome kii jatiyaan 50 se zyada hai to us sthiti main vyakti kii mrityu ko lagbhag 1 saptaah ho gaya mana jaataa he.
