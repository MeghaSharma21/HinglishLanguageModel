 benito musolini italy kaa ek rajaneta tha jisane rashtriya phacist party kaa netritv kiya. vah fasiwad ke darshan kii neenv rakhane waalon main se pramukh vyakti tha. usne duusare vishwayuddh main exis samooh main milakar yuddh kiya. ve hitler ke nikatatam raajnneetijna the. inkaa jivan avasarwaad, aawaaraapan or pratibha ke mishran se bana kaha gaya he. unki goli markar hatya kii gayi.fasiwad kaa netritv kiya tha. general franco kii sahaayta kii thi.
 musolini kaa janm 1883 kii 29 july ko italy ke pridapyao naamak gaanv main hua tha. atharah varsh kii avasthaa main ye ek paathshaala main adhyaaapak bane. 19 saal kii umr main benito bhagkar switsraland chale gaye. vahaan ve mazdooree karte or saath hi raat ko samaajwaadiyon se milte-julate or samaajwaad kaa adhyayan karte. vahaan se lautakar kuch samay tak sena main kaary kiya. taduparant ghar lautakar unhone samaajawaadee andolan main bhaag lenaa jari rakhaa or saath hi ve patrakarita main lag gaye. 1912 tak ve samaajawaadee dal ke mukhpatr "awanti" ke sampadak ban gaye.
 1914 main pratham mahayuddh chhidane ke saath musolini ne samaajwaadiyon kii tarah yah maanane se inkaar kiya ki italy ko nishpaksh rahanaa chahie. ve chaahate the ki italy britain or france ke paksh main ladaai main utre. is kaaran unhen "awanti" ke sampadak pad se alag hona padaa or ve dal se nikaal die gaye.
 1919 ke 23 march ko musolini ne apane dhang se raajnneeti main ek nae sanghathan ko janm diya. is dal kaa naam tha "fasi-di-kambattimenti". isamen unhone unheen logon ko liya jo 1914 main unke vichaar ke the. isamen mukhyat: bhootpurv sainik aae. desh is prakaar ke kaarykram ke liye taiyaar tha kyonki samaajawaadee kamjor the, bhootpurv sainikon main bekaari fail gai thi, bhrashtachar bad gaya tha, rashtriyata kaa jor ho rahaa tha or logon main antarrashtriya samaajwaad ke prati anasthaa utpann ho gai thi. musolini dhire-dhire shaktishaalee hote gaye or ek chatur avasarwaadi hone ke kaaran sabhi avasaron se ve laabh uthaate rahe, yahan tak ki phasiston ne rome par 30 oktober 1922 ko kabja kar liya. sarkari sena ke tatasth ho jane se yah sambhav hua.
 27 or 28 oktober 1922, lagbhag 30,000 phacist 'blackshirtus' rome main ikhatta hokar pradhan mantri luigi fata ke istipha or ek nae phacist sarkaar kaa nirmaan karnaa maang rahe the. 28 oktober ke subah main raja victor emmanuele tritiy ne sarkaar ke faujee kanoon kaa nivedan asweekaar kiya, jiske kaaran luigi fata ne pradhan mantri kaa pad istipha kiya or benito musoli se nai sarkaar banane kaa nivedan kiya. 
 musolini ne 1935 main abisinia par hamalaa kiya or kaha ja saktaa he ki yaheen se dwitiya mahayuddh kaa prarambh hua. antarrashtriya kshetra main hitler or musolini kaa gathbandhan ho chukaa tha or jab dwitiya mahayuddh chhidaa to hitler or musolini europe main ek taraf the or duusari taraf britain tathaa france. kramash: isamen or bhi shaktiyaan aati gayi. pehle hitler kii vijay hui, phir phasiston kii paraajay shuru hui.
 paraajayon ke kaaran 25 july 1943 tak aisi sthiti ho gai ki musolini ko pradhan mantri pad se istipha dena padaa or ve hiraasat main le liye gaye. par sitambar main hi hitler ne unhen chhudaaya or ve uttar italy main ek kathputli rajya ke pradhan ke rup main sthapit kiye gaye.
 iske baad bhi phacist haarate hi chale gaye or 26 april 1945 ko mitra senaayen italy pahunch gayi. desh ke gupt pratirodhkariyon ne inkaa saath diya. usee din musolini switzraland bhaagane kii cheshtaa karte hue pratirodhkariyon dwaara pakad liye gaye or 28 april 1945 ko unhen mrityudand diya gaya.
