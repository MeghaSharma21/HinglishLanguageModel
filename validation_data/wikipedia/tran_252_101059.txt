 girte hue yaa behate hue jal kii urja se jo vidyut utpann kii jaati he use jalavidyut kehete hai. san 2005 main vishwa bhar main lagbhag 816 GWe jalavidyut utpann kii jaati thi jo ki vishwa kii sampoorn vidyut urja kaa lagbhag 20% he. yah bijli pradooshan rahit he. evam yah paryaavaran ke anukool he. 
 bharat main vidyaman aarthik rup se dohan yogya tathaa arthksham jal sambhavyata 66 pratishat bhaar kaarak par 84,000 megawatt aanklit kii gai he . iske atirikt, chote, laghu tathaa sookshm jal vidyut yojanaon se sthapit kshamta ke 6780 megawatt kaa aankalan kiya gaya he. 94,000 megawatt kii sanchit sthapit kshamta ke saath pump kii gai bhandaran yojanaon hetu 56 sthalon kii bhi pahchaan kii gai he. tathaapi, abhi tak is sambhavyata ke keval 19.9 pratshit kaa hi dohan kiya ja sakaa he.
 vidyut, jal se utpann jal se praapt kii gai vidyutshakti ko jalavidyut kehete hai. vidyut shakti ke janan kii vidhiyon main jalavidyut bahut mahatvapurn hai. vishwa kii sampurna vidyut shakti kaa ek tihaai bhaag jalavidyut ke rup main praapt hota he.
 yon to kisi bhi rup main uplabdh urja ko vidyutshakti ke janan ke liye prayukt kiya ja saktaa he. jalprapaat main girte hue pani main nihit urja kaa upyog pracheen kaal se hi panchakki ko chalaane main kiya jaataa rahaa he, parantu is urja kaa vidyutshakti ke liye upyog beesvin shatabdi kii hi dein he.
 na keval girte hue jal main nihit urja kaa upyog shakti janan ke liye kiya ja saktaa he, varan behate hue pani main nihit gatij urja kaa upyog bhi shakti janan ke liye kiya ja saktaa he. iske liye sabase pehle aise sthaan kaa chunaav karnaa hota he, jahaan band baandhakar prachur maatra main pani jamaa kiya ja sake or usamen nihit shakti ko vidyut shakti ke janan ke liye jal ko aavashyaktaanusaar nalon athwa khuli nahar ke dwaara bijligharon main prayukt kiya ja sake. upyukt sthaan kii talash ke liye varsha tathaa jameen donon kaa adhyayan karnaa hota he. band aisi jagah banaaya jaataa he jahaan nunatam mulya main bana band adhiktam pani jamaa kar sake. iske liye sthaan kii prakritik dasha aisi honi chahie ki koi nadi ghati main hoti hui pahaado ke bich sankare maarg se guzarati ho, jisase sakare sthaan par band banaakar nadi ke upree bhaag ko ek bade jalashay main parivartit kiya ja sake. band ke upar ek or agratal banaaya jaataa he, jahaan se pani khuli nahar athwa nalon dwaara bijlighar tak le jaaya jaataa he. yah pani bijlighar main sthit bade bade tarabinon ko chalaata he, jinase yojit janitron main vidyut shakti kaa janan hota he. tarabine, cement kancreet ke bane drafttub ke mukh par avasthit hota he. pani guide wain main hota hua tarabine ke bladon ko ghumata he or is prakaar apane nihit urja kaa tarabine ke chalaane main upyog karata he. chalate hue tarabine kii yantric urja vidyut urja main roopantarit kar di jaati he or is prakaar jal main nihit urja jalavidyut kaa rup le leti he. tarabine main is prakaar pani main nihit shakti kaa upyog ho jane ke pashchaat, pani draft-tub main se hota hua visarjani kulya main jaataa he, jahaan se vah phir nadi main ja miltaa he. draft-tub kii banaavat aisi hoti he ki pani kii shesh urja dhire dhire samaapt ho jaae, jisase baahar aane par nadi ke kinaaron ko kshatigrast na kare. pani main nihit urja, uske aaytan tathaa sheersh par nirbhar karti he. sheersh ke anuroop jalavidyut yojanaon ko teen bhaagon main baanta ja saktaa he :
 1. ucch sheersh yojana - lagbhag 200 meter se adhik.
 2. madhyam sheersh yojana - 50 meter se 200 meter tak.
 3. nimna sheersh yojana - 50 meter se kam.
 yojana kaa aakaar evam praroop donon hi sheersh ke upar nirbhar karata he or usee ke anusaar uske tarabinon kaa praroop bhi. is prakaar ucch sheersh ke liye francis tarabine evam paston chakra upyukt hote hai. madhyam sheersh ke liye shravak pravaahvale daab tarabine prayukt kiye jate hai. nimna sheersh ke liye nodak praroop kaa tarabine adhik upyukt hota he.
 ucch sheershawali yojanaon main, saadharantaya, pani kaa aaytan adhik nahin hota. isliye pani ko nalon dwaara le jaakar tarabine ke tund se ranor kii waltiyon par choda jaataa he, jisase pani main nihit urja ranor ko chalaane main samarth hoti he. tund dwaara pani ke pawah or gati kaa niyantran karne se tathaa baltiyon par chode janevaale pani ke kone kaa vicharan karne se tarabine ke nirgat kaa niyantran kiya ja saktaa he or is tarah janit honevaali vidyutshakti kaa bhi niyantran ho saktaa he. baltiyon ke kone kaa vicharan karnaa bhi sambhav he or donon niyantranon ko swat: chaalit rup se bhi kiya ja saktaa he.
 nodak praroop ke tarabine ke ranor main keval teen yaa chaar pankh hi hote hai. ye baari ispaat ke bane hote hai. kam sheershawali yojanaon main bahudhaa pani kaa aaytan bahut adhik hota he . at: inamen pani ko nalon main le janaa sambhav nahin hota or khuli naalee kaa upyog karnaa hota he. bhaar ke anuroop nirgat praapt karne ke liye tarabine main janevaale pani kii maatra kaa vicharan karnaa aavashyak hota he, jo dwaar khulaai dwaara sampadit kiya jaataa he. ye dwaar guide pichhafalak kii bhanti hote hai or inaki sthiti pani kaa niyantran karti he. baari hone ke kaaran ye dwaar dravchaalit daab dwaara pravartit kiye jate hai. jis prakaar peltan chakra ke guide pichhafalak, athwa baltiyon, ke kone kaa vicharan kiya jaataa he, usee prakaar inhen bhi swat: chaalit rup se pravartit kiya ja saktaa he. swat: chaalit vicharan sarvo motor dwaara kiya jaataa he. yah chota sa motor hota he, jo dravchaalit daabak kaa vicharan karata he. iskaa nivesh tarabine ke nirgat kaa hi ek ansh hota he, at: uske anusaar vicharan karata he. is prakaar is motor dwaara kiya gaya kaary tarabine ke nirgat par, jo uske upar bhaar ke anuroop hota he, nirbhar karata he or swat: chaalit rup se dravchaalit daabak ko gata badhaakar usee ke anusaar guide pichhafalak, athwa dwaara khulaai, kaa niyantran kar detaa he, athwa baltiyon ke kone kaa vyavasthaapan kar detaa he.
 nodak praroop kii tarabine main caplen praroop kaa tarabine mukhya he. isaki visheshta isaki majboot or ucch dakshata he. isaki duusari visheshta yah he ki bhaar vicharan se dakshata par bahut kam prabhaav hota he, jiske kaaran vicharanshil bhaar ke liye yah tarabine bahut hi upyukt hota he.
 madhyam sheersh yojanaon main, saamanyat:, mishrit pravaahavala tarabine adhik prayukt hota he, parantu sheersh ke anuroop hi uskaa chayan adhik nirbhar karata he. pani ko tarabine main le jane ke liye sthir guide len kaa prayog kiya jaataa he. iske nirgat kaa vicharan unke kone ke vicharan se kiya jaataa he.
 kam sheershawala tarabine, saadharantaya, khule shashift ke upar sthit hota he. ye sarpil praroop ke aavaran se ghire hote hai, jisase pani ko ek samaan rup se guide pichhafalak dwaara le jaaya ja sake. ucch sheershawale tarabine main yah aavaran dhaatu kaa bana hota he. tarabine kshaitij evam urdhwadhar donon prakaar ke ho sakate hai. parantu saamanyat:, urdhwadhar hi adhik prayog main aata he. inamen bering vishisht prakaar kaa hota he, jise mashin par pratishthit parshv aghat bhi vahan karnaa hota he. isliye inhen aghat vering kehete hai.
 vering tathaa duusare gatiman bhaagon kaa snehan bhi apane-aap main ek kathin samasya hoti he. iske liye daab snehan vidhi kaa upyog kiya jaataa he. isamen snehak tel ko dabaakar snehan kiye janevaale sthanon main bheja jaataa he. tel pump dwaara daab utpann kii jaati he. daab ghat jane par, mashin ke apane aap band ho jane kii vyavastha bhi hoti he, jisase aisi paristhiti main use kshati na pahunche. snehak tel ko saaf karne ke liye ek tel filter hota he or snehan ke pashchaat garam ho janevaale tel kaa thandha karne ke liye tel sheetak kii bhi vyavastha rahati he.
 jalavidyut yojanaon main sabase adhik mahatv unki sthiti kaa he. inaki sthiti, mukhyat:, prakritik evam bhautik kaarnon par nirbhar karti he. mote taur par kisi jalavidyut yojana se 1,000 ghan foot prati second ke pravaah se 150 foot kaa sheersh uplabdh hone par lagbhag 10 megawatt kii shakti uplabdh hogi. jalashay kaa anumaan bhi is aadhaar par lagaaya ja saktaa he, ki 1.13 varg mile ke kshetrafal main 1 foot pani keval 1 ghan foot prati second kaa pravaah utpann karata he. at: 1,000 ghan foot prati second kaa pravaah paane ke liye jalashay main 113 varg mile ke kshetrafal main ausat se 10 foot gaharaa pani hona chahie. kisi bhi jalavidyut yojana ko vyaavhaarik hone ke liye vah aavashyak he ki adhik se adhik sheersh evam pravaah ho. kam sheershawali yojanaayen tabhi vyaavhaarik ho sakati hai, jab pani kaa pravaah paryaapt ho. ucch sheershawali yojanaayen kam pravaah par bhi vyaavhaarik ho sakati he.
 bijlighar kii sthiti band ke nikat hona anivaary nahin he. jalashay pahaad par ho saktaa he or adhik sheersh paane ke liye bijlighar pahaad kii talahati main banaaya ja saktaa he. aisi dasha main pani kii badi badi nalikaaon dwaara bijlighar tak pahunchaaya jaataa he. ucch sheersh vaali yojanaayen saamanyat: isi praroop kii hoti hai.
 bahut se sthanon par pahari ko katkar surang ke dwaara pani ko pahari ke duusari or bijlighar tak pahunchaaya jaataa he. bijlighar kaa prithvital par hona bhi anivaary nahin. bahut se bijlighar prithvi ke andar bhi hote hai or us tak lift dwaara hi pahunchaa ja saktaa he. mathan main bhi aisa hi bhumigat bijlighar banaaya gaya he. aise bijli ghar swachaalit praroop ke haate hai or duurastha niyantran dwaara prithvital se chaalit hote hai. yadhyapi ye bijlighar mukhyat: prakritik kaarnon se hi prithvi ke andar banaae jate hai, tathaapi ye samrik drushtikon se surakshit hone ke kaaran bahut mahatvapurn hote hai.
 kam sheershawali yojanaayen hamaare desh main bahut hai. ganga evam sharada naharon ke upar bahut se bijlighar banaae gaye hai, jinamein keval 20 se 30 foot ke sheersh kaa hi upyog kiya gaya he. ye yojanaayen pani kaa pravaah adhik hone ke kaaran vyaavhaarik ho saki hai.
 jalavidyut yojanaayen, mukhyat:, norge, sweden, switsraland, germany, france, canada, rus evam america main hai. bharat bhi jalavidyut yojanaon main bahut peeche nahin he or yahan kii kuch yojanaayen vishwa kii mahanatam yojanaon main gini jaati hai, jaise, bhakhra-nangal, damodar ghati, rihand, hyrakund, nagarjun sagar, koyna, shivasamudram, periyar aadi.
 bahut si jalavidyut yojanaayen bahuddeshiy bhi hoti hai. mukhyat: inke saath sinchai evam baadh rodhak yojanaayen bhi shaamil rahati hai, jisase kshetra kaa sarvangin vikaas kiya ja sake. america main tennesi ghati nigam ke aadhaar par bharat main bhi damodar ghati nigam kii sthapana kii gai. pichley bees varshon main bahut si mahatvapurn jalavidyut yojanaayen bani hai or sabhi jagah jalavidyut sambhaavnaaon kaa adhyayan kar yojanaayen banaai ja rahi hai.
 jalavidyut yojana main, yadhyapi, aarambh main bahut adhik vyay hota he, tathaapi tab bhi parichaalan vyay kam hone ke kaaran adhikansh yojanaayen aarthik drushtikon se safal hoti hai. inke sanyatra kaa jivan bhi apekshaakrit bahut adhik hota he. inkaa mukhya dosha vastav main inaki upabhokta sthanon se duuri he. ye yojanaayen jahaan chahen vahaan ke liye nahin banaai ja saktin. udaahranarth, yadi shakti kii maang kalkatte main he, to vahaan jalavidyut yojana karyanvit karnaa sambhav nahin. himalay se nikalanevaali nadiyon main apaar jalashakti nihit he, parantu vahaan shakti kii maang nahin he. is prakaar jalavidyut yojana dwaara janit vidyut shakti ko bahudhaa bahut duuri tak preshit karnaa hota he. at:, jalavidyut yojana kaa saapeksh rup se adhyayan karne ke liye preshnatantr kaa vyay bhi lagaana aavashyak he. tab bhi adhikanshat: jalavidyut hi sasti padati he.
