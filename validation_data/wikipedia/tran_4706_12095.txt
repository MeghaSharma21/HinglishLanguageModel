 prameh yaa gonoria ek yon sanchaarit beemaari he. gonoria niceria ganoria naamak jeevanu ke kaaran hota he jo mahilaon tathaa purushon ke prajnan maarg ke garm tathaa geele kshetra main aasaani or badi teji se badhati he. iske jeevanu munh, galaa, aankh tathaa guda main bhi badhate hai. gonoria shishn, yoni, munh yaa guda ke sampark se fail saktaa he. gonoria prasav ke dauraan maa se bachche ko bhi lag sakati he. 
 kisi bhi yon sakriy vyakti main gonoria kii beemaari ho sakati he. jabaki kai purushon main gonoria ke koi lakshan dikhaai nahin padate tathaa kuch purushon main sankraman ke baad do se paanch dinon ke bheetar kuch sanket yaa lakshan dikhaai padate hai. kabhi kabhi lakshan dikhaai dene main 30 din bhi lag jate hai. inke lakshan hai- peshaab karte samay jalan, ling se safed, pilaa yaa haraa srav. kabhi-kabhi gonoria vaale vyakti ko andagranthi main dard hota he yaa vah sooj jaataa he. mahilaon main gonoria ke lakshan kaaphi kam hote hai. aarambh main mahila ko peshaab karte samay dard yaa jalan hoti he, yoni se adhik maatra main srav nikalataa he yaa masik dharm ke bich yoni se khun nikalataa he.
 yadi garbhvatee mahila ko gonoria he to bachche ko bhi gonoria ho saktaa he kyonki baccha prasav ke dauraan janm nalika se gujarata he. isse baccha andhaa ho saktaa he, uske jodon main sankraman ho saktaa he yaa bachche ko rakt kaa aisa sankraman ho saktaa ho jisase uske jivan ko khatra ho saktaa he. garbhvatee mahila ko jaise hi pataa chale ki use gonoria he to uskaa upachaar karaayaa janaa chahie jisase is prakaar kii jatiltaaon ko kam kiya ja sake. garbhvatee mahila ko chahie ki ve swasthya kaaryakarta se paraamarsh karke sahi pareekshan, jaanch or aavashyak upachaar karwaae.
 is beemaari se bachaav kaa sabase surakshit tarika ajanabiyon yaa rog se peedit vyakti se shaareerik sambandh nahin bananaa he. koi bhi vyakti ek vafaadaar saathi kaa saath paakar or swayan apane saathi ke prati vafaadaar rah kar is beemaari se batch saktaa he.
