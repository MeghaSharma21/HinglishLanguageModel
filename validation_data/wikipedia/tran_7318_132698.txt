 madhavacharya, dwaitvaad ke pravartak madhwacharya se bhinn hai. 
 madhavacharya yaa madhav vidyaarany, vijaynagar samrajya ke sansthaapak harihar raaya pratham evam bukka raaya pratham ke sangrakshak, sant evam darshanik the. unhone dono bhaaiyon ko san 1336 main vijaynagar samrajya kii sthapana main sahaayta kii. ve vidya ke bhandar-saraswati ke varad putr, mahaan tapasvi or adbhut pratibhavan the. sanskrit vaanmay main itani adhik evam unki itani ucchkoti kii kritiyaan he ki unhen is yug ke vyas kaha jaataa he. unhone sarvadarshansangrah kii rachana kii jo hinduon darshanik sampradaayon ke darshanon kaa sangrah he. iske alaava unhone advait darshan ke 'panchadshi' naamak granth kii rachana bhi kii. vidyaarany kii tulana main yadi madhyakaal main doosraa koi naam liya ja saktaa he, to vah samarth guru ramdaas kaa he, jinhone shivaji maharaj ko madhyam banaakar islamic samrajya kaa muqabla kiya. 
 swami vidyaarany kaa janm 11 april 1296 ko tungabhadra nadi ke tatavarti pampakshetra ke kisi gaanv main hua tha. unke pita maayanacharya us samay ke veda ke prakand vidwaan the. maa shrimati devi bhi vidhushi thi. inhen vidyaarany ke bhai acharya sayan ne chaaron vedon kaa vah pratishthit tikaa kii thi, jise ‘sayanabhashya’ ke naam se janaa jaataa he. vidyaarany kaa bachapan kaa naam madhav tha. vidyaarany kaa naam to 1331 main unhone tab dhaaran kiya, jab unhone sanyas grahan kiya.
 vidyaarany ne harihar pratham ke samay se raajaaon kii kareeb teen pidiyon kaa raajnneetik va saanskrithik nirdesan kiya. 1372 main kareeb 76 varsh kii aayu main unhone raajnneeti se sevanivritti lee or shringery waapas pahunch gayi or uske peethadhishwar bane. iske kareeb 14 varsh baad 1386 main unka swargvaas ho gaya. lekin jeevanabhar vah bharat desh, samaaj va samskruti ke sangrakshan kii chintaa karte rahe. unhone advait darshan se sambandhit granthon ke saath saamaajik mahatv ke granthon kaa bhi pranayan kiya. apni pustak ‘praayshchit sudhanidhi’ main unhone hinduon ke patan ke kaarnon kii bhi apane dhang se vyakhya kii he. unhone hinduon kii vilasita ko unke patan kaa sabase bada kaaran bataaya. niyantranhin vilasita kaa islamic jivan hinduon ko bahut aakarshith kar rahaa tha. naachne gane vaali dushcharitra striyon va muslim veshyaaon ke sang kaa unhone kathorta se nishedh kiya he.
 vidyaarany kii praarambhik shiksha to unke pita ke saannnidhya main hi hui thi, lekin aage kii shiksha ke liye vah kanchi kamkoti peeth ke acharya vidyatirth ke paas gayi the. in swami vidyatirth ne vidyaarany ko muslim akraman se desh kii samskruti or samaaj kii raksha hetu niyukt kiya tha. vidyaarany ne guru kaa aadesh paakar puraa jivan usee lakshya kii prapti hetu samarpit kar diya.
