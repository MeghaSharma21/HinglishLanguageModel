 ashtami do prakaar kii he- pehali janmashtami or duusari jayanti. isamen keval pehali ashtami he.
 skandapurana ke matanusaar jo bhi vyakti jaanakar bhi krishna janmashtami vrath ko nahin karata, vah manushya jangal main sarp or vyaghr hota he.brahmpurana kaa kathan he ki kaliyug main bhadrapada maas ke krishna paksh kii ashtami main atthaiswein yug main devaki ke putr shrikrishna utpann hue the.yadi din yaa raat main kalamaatr bhi rohinee na ho to visheshkar chandramaa se mili hui raatri main is vrath ko karen.bhavishyapurana kaa vachan he- shravan maas ke shukla paksh main krishna janmashtami vrath ko jo manushya nahin karata, vah krur rakshas hota he. keval ashtami tithi main hi upwas karnaa kaha gaya he. yadi vahi tithi rohinee nakshatra se yukt ho to 'jayanti' naam se sambodhit kii jaaegi.vahnipurana kaa vachan he ki krishnapaksh kii janmashtami main yadi ek kala bhi rohinee nakshatra ho to usko jayanti naam se hi sambodhit kiya jayega. atah usamen praytn se upwas karnaa chahie. 
 indra ne kaha he- he brahmaputra, he muniyon main shreshth, sabhi shastron ke gyaata, he dev, vraton main uttam us vrath ko bataaen, jis vrath se manushyon ko mukti, laabh praapt ho tathaa he brahman! us vrath se praaniyon ko bhoga va moksh bhi praapt ho jaae. indra kii baton ko sunakar naradji ne kaha- tretayug ke ant main or dwapar yug ke prarambh samay main ninditakarm ko karne vaala kansa naam kaa ek atyant paapi daitya hua. us dusht va neech karmi duraachaari kansa kii devaki naam kii ek sundar bahan thi. devaki ke garbh se utpann aathvaan putr kansa kaa vadh karegaa.
 naradji kii baaten sunakar indra ne kaha- he mahamate! us duraachaari kansa kii katha kaa vistaarpurvak varnan kiijie. kya yah sambhav he ki devaki ke garbh se utpann aathvaan putr apane mamaa kansa kii hatya karegaa. indra kii sandehbhari baton ko sunakar naradji ne kaha-he aditiputra indra! ek samay kii baat he. us dusht kansa ne ek jyotishi se poocha ki brahmanon main shreshth jyotirvid! meri mrityu kis prakaar or kiske dwaara hogi. jyotishi bole-he daanvon main shreshth kansa! vasudev kii dharmapatni devaki jo vakpatu he or aapaki bahan bhi he. usee ke garbh se utpann uskaa aathvaan putr jo ki shatruon ko bhi parajeet kar is sansar main 'krishna' ke naam se vikhyath hoga, vahi ek samay suryodaykaal main aapkaa vadh karegaa.
 jyotishi kii baaten sunakar kansa ne kaha- he daivaj, budhimaanon main agrany ab aap yah bataaen ki devaki kaa aathvaan putr kis maas main kis din meraa vadh karegaa. jyotishi bole- he maharaj! magh maas kii shukla paksh kii tithi ko solah kalaon se purna shrikrishna se aapkaa yuddh hoga. usee yuddh main ve aapkaa vadh karenge. isliye he maharaj! aap apni raksha ytnpurvak karen. itnaa bataane ke pashchaat naradji ne indra se kaha- jyotishi dwaara bataae gaye samay par hikans kii mrityukrishna ke haath nihsandeh hogi. tab indra ne kaha- he muni! us duraachaari kansa kii katha kaa varnanakijie or bataaie ki krishna kaa janm kaise hoga tathaa kansa kii mrityu krishna dwaara kis prakaar hogi.
 indra kii baton ko sunakar naradji ne punah kahana prarambh kiya- us duraachaari kansa ne apane ek dwarpal se kaha- meri is praanon se priy bahan kii purna suraksha karnaa. dwarpal ne kaha- aisa hi hoga. kansa ke jane ke pashchaat uski choti bahan duhkhit hote hue jal lene ke bahaane gadaa lekar talab par gai. us talab ke kinare ek ghanghor vriksh ke neeche baithkar devaki rone lagi.usee samay ek sundar stri jiskaa naam yashoda tha, usne aakar devaki se priy vaani main kaha- he kante! is prakaar tum kyon vilaap kar rahi ho. apane rone kaa kaaran mujhase bataao. tab duhkhit devaki ne yashoda se kaha- he bahan! neech karmon main aasakt duraachaari meraa jyeshtha bhrata kansa he. us dusht bhrata ne mere kai putron kaa vadh kar diya. is samay mere garbh main aathvaan putr he. vah iskaa bhi vadh kar daalega. is baat main kisi prakaar kaa sanshay yaa andeh nahin he, kyonki mere jyeshtha bhrata ko yah bhay he ki mere ashtum putr se uski mrityu avashya hogi.
 devaki kii baaten sunakar yashoda ne kaha- he bahan! vilaap mat karo. main bhi garbhvatee hoon. yadi mujhe kanya hui to tum apane putr ke badale us kanya ko le lenaa. is prakaar tumhaara putr kansa ke haathon maaraa nahin jayega.
 tadnantar kansa ne apane dwarpal se poocha- devaki kahan he? is samay vah dikhaai nahin de rahi he. tab dwarpal ne kansa se namravaani main kaha- he maharaj! aapaki bahan jal lene talab par gai hui hai. yah sunate hi kansa krodhit ho uthaa or usne dwarpal ko usee sthaan par jane ko kaha jahaan vah gai hui he. dwarpal kii drushti talab ke paas devaki par padi. tab usne kaha ki aap kis kaaran se yahaan ai hai. uski baaten sunakar devaki ne kaha ki mere grih main jal nahin tha, jise lene main jalashay par ai hoon. iske pashchaat devaki apane grih kii ore chali gai.
 kansa ne punah dwarpal se kaha ki is grih main meri bahan kii tum purnatah raksha karo. ab kansa ko itnaa bhay lagane laga ki grih ke bheetar daravaajon main vishaal taale band karvaa die or daravaaje ke baahar daityon or rakshason ko paharedaari ke liye niyukt kar diya. kansa har prakaar se apane praanon ko bachaane ke prayaas kar rahaa tha. ek samay singh raashi ke surya main akaash mandal main jaladhari meghon ne apana prabhutv sthapit kiya. bhadon maas kii krishnapaksh kii ashtami tithi ko ghanghor ardhratri thi. us samay chandramaa bhi vrish raashi main tha, rohinee nakshatra buudhvaar ke din saubhagyayog se sanyukt chandramaa ke aadhi raat main udai hone par aadhi raat ke uttar ek ghadi jab ho jaae to shruti-smriti puranokt fal nihsandeh praapt hota he.
 is prakaar bataate hue naradji ne indra se kaha- aise vijay naamak shubh muhoort main shrikrishna kaa janm hua or shrikrishna ke prabhaav se hi usee kshan bandigrih ke daravaaje swayan khul gaye. dwaar par paharaa dene vaale paharedaar rakshas sabhi murchhit ho gaye.devaki ne usee kshan apane pati vasudev se kaha- he swami! aap nidra kaa tyaag karen or mere is ashtum putr ko gokul main le jaaen, vahaan is putr ko nand gop kii dharmapatni yashoda ko de den. us samay yamunaji purnrupase badhgrast thim, kintu jab vasudevaji balak krishna ko soup main lekar yamunaji ko paar karne ke liye utre usee kshan balak ke charnon kaa sparsh hote hi yamunaji apane purv sthir rup main aa gayi. kisi prakaar vasudevaji gokul pahunche or nand ke grih main pravesh kar unhone apana putr tatkaal unhen de diya or uske badale main unki kanya le lee. ve tatkshan vahaan se waapas aakar kansa ke bandi grih main pahunch gaye.
 praatavkaal jab sabhi rakshas paharedaar nidra se jaage to kansa ne dwarpal se poocha ki ab devaki ke garbh se kya hua? is baat kaa pataa lagaakar mujhe bataao. dwarapalon ne maharaj kii ajna ko maanate hue karagaar main jaakar dekha to vahaan devaki kii god main ek kanya thi. jise dekhakar dwarapalon ne kansa ko suchit kiya, kintu kansa ko to us kanya se bhay hone laga. atah vah swayan karagaar main gaya or usne devaki kii god se kanya ko jhapat liya or use ek pathar kii chattan par patake diya kintu vah kanya vishnu kii maaya se akaash kii ore chali gai or antariksh main jaakar vidyut ke rup main parinit ho gai.
 usne kansa se kaha ki he dusht! tuje maarane vaala gokul main nand ke grih main utpann ho chukaa he or usee se teri mrityu sunishchit he. meraa naam to vaishnavi he, main sansar ke karta bhagwaan vishnu kii maaya se utpann hui hoon, itnaa kahkar vah swarg kii ore chali gai. us akashwani ko sunakar kansa krodhit ho uthaa. usne nandji ke grih main putana rakshasi ko krishna kaa vadh karne ke liye bheja kintu jab vah rakshasi krishna ko stanpan karaane lagi to krishna ne uske stan se uske praanon ko khinch liya or vah rakshasi krishna-krishna kehete hue mrityu ko praapt hui.
 jab kansa ko putana kii mrityu kaa samachar praapt hua to usne krishna kaa vadh karne ke liye kramshah keshi naamak daitya ko ashv ke rup main uske pashchaat arishth naamak daitya ko bail ke rup main bheja, kintu ye donon bhi krishna ke haathon mrityu ko praapt hue. iske pashchaat kansa ne kaalyakhya naamak daitya ko kauwe ke rup main bheja, kintu vah bhi krishna ke haathon maaraa gaya. apane balavaan rakshason kii mrityu ke aghat se kansa atyadhik bhaybheet ho gaya. usne dwarapalon ko ajna di ki nand ko tatkaal mere samaksh upasthit karo. dwarpal nand ko lekar jab upasthit hue tab kansa ne nandji se kaha ki yadi tumhen apane praanon ko bachaana he to parijaat ke pushp le lao. yadi tum nahin laa paae to tumhaara vadh nishchit he.
 kansa kii baton ko sunakar nand ne 'aisa hihoga' kaha or apane grih kii ore chale gaye. ghar aakar unhone sampurna vrittant apni patni yashoda ko sunaaya, jise shrikrishna bhi sun rahe the. ek din shrikrishna apane mitron ke saath yamuna nadi ke kinare gend khel rahe the or achaanak swayan ne hi gend ko yamuna main phenk diya. yamuna main gend phenkane kaa mukhya uddeshy yahi tha ki ve kisi prakaar parijaat pushpon ko le aaen. atah ve kadamb ke vriksh par chadhakar yamuna main kud pade.
 krishna ke yamuna main kudane kaa samachar shridhar naamak gopal ne yashoda ko sunaaya. yah sunakar yashoda bhaagti hui yamuna nadi ke kinare aa pahaunchin or usne yamuna nadi kii prarthana karte hue kaha- he yamuna! yadi main balak ko dekhuungi to bhadrapada maas kii rohinee yukt ashtami kaa vrath avashya karuungi kyonki dayaa, daan, sajjan praani, brahman kul main janm, rohiniyukt ashtami, gangaajal, ekadshi, gaya shraadh or rohinee vrath ye sabhi durlabh hai.
 hajaaron ashwamedh yajna, sahasron rajasuya yajna, daan tirth or vrath karne se jo fal praapt hota he, vah sab krishnashtami ke vrath ko karne se praapt ho jaataa he. yah baat naarad rishi ne indra se kahi. indra ne kaha- he muniyon main shreshth naarad! yamuna nadi main kudane ke baad us ballrupi krishna ne pataal main jaakar kya kiya? yah sampurna vrittant bhi bataaen. naarad ne kaha- he indra! pataal main us balak se nagaraj kii patni ne kaha ki tum yahan kya kar rahe ho, kahan se aae ho or yahan aane kaa kya prayojan he?
 nagpatni boleen- he krishna! kya tuune dyutakrida kii he, jisamen apana samast dhan haar gaya he. yadi yah baat thik he to kankad, mukut or maniyon kaa haar lekar apane grih main chale jaao kyonki is samay mere swami shayan kar rahe hai. yadi ve uth gaye to ve tumhaara bhakshan kar jaayenge. nagpatni kii baaten sunakar krishna ne kaha- 'he kante! main kis prayojan se yahan aayaa hoon, vah vrittant main tumhen bataata hoon. samaj lo main kaaliyanag ke mastak ko kansa ke saath dyut main haar chukaa hum or vahi lene main yahan aayaa hoon. balak krishna kii is baat ko sunakar nagpatni atyant krodhit ho uthin or apane soe hue pati ko uthaate hue usne kaha- he swami! aapke ghar yah shatru aayaa he. atah aap iskaa hanan kiijie.
 apni swamini kii baton ko sunakar kaaliyanag nindravastha se jaag padaa or balak krishna se yuddh karne laga. is yuddh main krishna ko moorchha aa gai, usee murchha ko dur karne ke liye unhone garud kaa samaran kiya. samaran hote hi garud vahaan aa gaye. shrikrishna ab garud par chadhakar kaaliyanag se yuddh karne lage or unhone kaliyanag ko yuddh main parajeet kar diya.
 ab kalianag ne bhaleebhanti jaan liya tha ki main jinase yuddh kar rahaa hoon, ve bhagwaan vishnu ke avatar shrikrishna hi hai. atah unhone krishna ke charnon main sashtaang pranaam kiya or parijaat se utpann bahut se pushpon ko mukut main rakhkar krishna ko bhent kiya. jab krishna chalane ko hue tab kaaliyanag kii patni ne kaha he swami! main krishna ko nahin jaan pai. he janardan mantra rahit, kriya rahit, bhakthibhaav rahit meri raksha kiijie. he prabhu! mere swami mujhe waapas de den. tab shrikrishna ne kaha- he sarpini! daityon main jo sabase balavaan he, us kansa ke saamne main tere pati ko le jaakar chhod doongaa anyathaa tum apane grih ko chali jaao. ab shrikrishna kaaliyanag ke fan par nrity karte hue yamuna ke upar aa gaye.
 tadnantar kaaliya kii phunkaar se teenon lok compymaan ho gaye. ab krishna kansa kii mathura nagari ko chal die. vahaan kamalpushpon ko dekhakar yamunaake madhya jalashay main vah kaaliya sarp bhi chalaa gaya.
 idhar kansa bhi vismit ho gaya tathaa krishna prasannchitt hokar gokul laut aae. unke gokul aane par unki mata yashoda ne vibhinn prakaar ke utsav kiye. ab indra ne naradji se poocha- he mahamune! sansar ke praani balak shrikrishna ke aane par atyadhik aanandit hue. aakhir shrikrishna ne kya-kya charitra kiya? vah sabhi aap mujhe bataane kii krupa karen. naarad ne indra se kaha- man ko harne vaala mathura nagar yamuna nadi ke dakshin bhaag main sthit he. vahaan kansa kaa mahabalshayi bhai chanur rahata tha. us chanur se shrikrishna ke mallayuddh kii ghoshnaa kii gai. he indra!
 krishna evam chanur kaa mallayuddh atyant ascharyajanak tha. chanur kii apeksha krishna balaroop main the. bheri shankh or mrudang ke shabdon ke saath kansa or keshi is yuddh ko mathura kii jansabha ke madhya main dekh rahe the. shrikrishna ne apane pairon ko chanur ke gale main phasaakar uskaa vadh kar diya. chanur kii mrityu ke pashchaat unka mallayuddh keshi ke saath hua. ant main keshi bhi yuddh main krishna ke dwaara maaraa gaya. keshi ke mrityuparant mallayuddh dekh rahe sabhi praani shrikrishna kii jai-jayakaar karne lage. balak krishna dwaara chanur or keshi kaa vadh hona kansa ke liye atyant hriday vidaarak tha. atah usne sainikon ko bulaakar unhen ajna di ki tum sabhi astr-shastron se susajjit hokar krishna se yuddh karo.
 he indra! usee kshan shrikrishna ne garud, balram tathaa sudarshan chakra kaa dhyaan kiya, jiske parinamswaroop baldevaji sudarshan chakra lekar garud par arudh hokar aae. unhen aata dekh balak krishna ne sudarshan chakra ko unase lekar swayan garud kii peeth par baithkar na jane kitne hi rakshason or daityon kaa vadh kar diya, kitnon ke sharir ang-bhang kar die. is yuddh main shrikrishna or baldev ne asankhya daityon kaa vadh kiya. balraamji ne apane aayudh shastr hal se or krishna ne sudarshan chakra se magh maas kii shukla paksh kii saptami ko vishaal daityon ke samooh kaa sarvanaash kiya.
 jab ant main keval duraachaari kansa hi batch gaya to krishna ne kaha- he dusht, adharmee, duraachaari ab main is mahayuddh sthal par tujhse yuddh kar tathaa tera vadh kar is sansar ko tujhse mukt karaaunga. yah kehete hue shrikrishna ne uske keshon ko pakad liya or kansa ko ghumaakar prithvi par patake diya, jisase vah mrityu ko praapt hua. kansa ke marane par devataaon ne shankhaghosh va pushpavrishti kii. vahaan upasthit samudaay shrikrishna kii jai-jayakaar kar rahaa tha. kansa kii mrityu par nand, devaki, vasudev, yashoda or is sansar ke sabhi praaniyon ne harsh parv manaaya. 
 is katha ko sunne ke pashchaat indra ne naradji se kaha- he rishi is krishna janmashtami kaa purna vidhaan bataaen evam iske karne se kya punya praapt hota he, iske karne kii kya vidhi he?
 naradji ne kaha- he indra! bhadrapada maas kii krishnajanmashtami ko is vrath ko karnaa chahie. us din brahmacharya aadi niyamon kaa paalan karte hue shrikrishna kaa sthaapan karnaa chahie. sarvapratham shrikrishna kii murti swarna kalash ke upar sthapit kar chandan, dhoop, pushp, kamalpushp aadi se shrikrishna pratimaa ko vastra se veshtit kar vidhipurvak archan karen. guruchi, choti pital or saunth ko shrikrishna ke aage alag-alag rakhen. iske pashchaat bhagwaan vishnu ke das roopon ko devaki sahit sthapit karen.
 hari ke saannnidhya main bhagwaan vishnu ke das avtaron, gopika, yashoda, vasudev, nand, baldev, devaki, gaayon, vatsa, kaaliya, yamuna nadi, gopagan or gopaputron kaa pujan karen. iske pashchaat aathven varsh kii samaapti par is mahatvapurn vrath kaa udhyapan karm bhi karen.
 yathashakti vidhaan dwaara shrikrishna kii swarna pratimaa banaaen. iske pashchaat 'matsay kurm' is mantra dwaara archanadi karen. acharya brahma tathaa aath rutvijon kaa vaidic reeti se varan karen. pratidin brahman ko dakshina or bhojan dekar prasann karen.
 upwas kii purv raatri ko halkaa bhojan karen or brahmacharya kaa paalan karen.upwas ke din praatavkaal snanadi nityakarmon se nivrutt ho jaaen.pashchaat surya, som, yama, kaal, sandhi, bhoot, pawan, dikpati, bhoomi, akaash, khechar, amar or brahmadi ko namaskara kar purv yaa uttar mukh baithen.iske baad jal, fal, kush or gandh lekar sankalp karen-
 mamakhilpapaprashamanpurvak sarvabhisht siddhyeshrikrishna janmashtami vratamahan karishye.
 ab madhyahn ke samay kaale tilon ke jal se snaan kar devkiji ke liye 'sutikagrih' niyat karen.tatpashchaat bhagwaan shrikrishna kii murti yaa chitra sthapit karen.murti main balak shrikrishna ko stanpan karaati hui devaki hon or lakshmi unke charan sparsh kiye hon athwa aise bhav ho.iske baad vidhi-vidhaan se pujan karen.pujan main devaki, vasudev, baldev, nand, yashoda or lakshmi in sabakaa naam kramshah nirdisht karnaa chahie.
 phir nimna mantra se pushpanjali arpan karen-'praname dev janani twaya jatastu vamanh.vasudevat tathaa krishno namastubhyan namo namah.suputrarghyan pradattan main gruhaneman namostu te.'
 ant main prasad vitaran kar bhajan-kirthan karte hue raatri jaagran karen.
 jo vyakti janmashtami ke vrath ko karata he, vah aishwarya or mukti ko praapt karata he. aayu, kirti, yash, laabh, putr va pautra ko praapt kar isi janm main sabhi prakaar ke sukhon ko bhoga kar ant main moksh ko praapt karata he. jo manushya bhakthibhaav se shrikrishna kii katha ko sunate hai, unke samast paap nasht ho jate hai. ve uttam gati ko praapt karte hai.
 mathura
 mathura: jahaan rachaaya mohan ne raas 
 krishna janmashtami
 janmashtami
