 jab kinhin do rajyon ke vivadagrast maamalon kaa nipataara panch nirnay dwaara hota he tab usko antarrashtriya vivachan kehete hai. antarrashtriya vivaad teen anya prakaar se bhi niptaya ja saktaa he-
  aapasi samjhaute se;
  kisi tisare vyakti kii sahaayta se; tathaa
  madhyasthata dwaara.
 pracheen yunaan ke nagar rajyon ke aapasi sambandhon main madhya nirnay kaa vishesh mahatv tha. hamen gyaat he ki vahaan saat shatabdiyon ke bheetar is prakaar assi se adhik mahatvapurn panch nirnay hue. madhya yug main bhi vivachan ke udhaaharan hamen baraabar milte hai. parantu vivachan kaa prachlan visheshat 18veen shatabdi ke uttarardh main hua. san 1794 i. main sanyukt rajya america or great britain ke madhya ek sandhi hui jo je sandhi ke naam se prasiddh he. us samay se shantipurvak niptaare kii bhaavana nirantar pragati karti gai, yadhyapi anekanek baadhaayen bhi ain. san 1794 tathaa 1913 i. ke bich do sau se adhik panchat hue jinamein san 1872 kaa albama panchat mukhyat ullekhneey he.
 prarambh main vivachan pakshon kii ichha par nirbhar karata tha. kisi vivadagrast maamle main vibhinn pakshon dwaara swechhapurvak kiye gaye prasanvida par hi vivachan aadhaarit hota tha. baad main yah prayaas hua ki vivachan anivaary kar diya jaae or pasandida is prakaar kaa ho jiske antargat vibhinn paksh bhavishya main hone vaale vivaadon kaa nipataara vivachan dwaara karaane ke liye baadhya hon. saath hi yah bhi praytn hua ki pehle kii anek vyaktigat sandhiyon ko hataakar ek vyapak samuhik sandhi ho jo sabhi vyaktigat sandhiyon kaa sthaan grahan kar len. san 1899 tathaa 1907 i. ke hegg sammelnon main is disha main praytn hue. san 1899 i. ke abhismay kaa prayojan tha ki samast antarrashtriya vivaadon kaa nipataara maitreepurn dhang se ho or is kaary ke nimitt vivachan nyaayalay kii ek sthaayee sanstha sthapit kii jaae jo sabhi kii pahunch ke bheetar ho. is adhisamay main 61 anuchhedon dwaara madhyasthata, antarrashtriya pariprichha ayog, sthaayee vivachan nyaayalay tathaa vivachan prakriya kii vyavastha kii gai. san 1907 i. main pratham abhismay par punarvichaar hua or anuchhedon kii sankhya 61 se badhaakar 96 ho gai. kintu anivaary vivachan kii yojana asafal rahi or pratham mahayuddh ne is yojana kaa ant kar diya. phir bhi, vyaktigat sandhiyon dwaara vivachan kii parampara main vikaas hua or san 1902 se 1932 i. tak hegg vivachan nyaayalay ne bees panchat die.
 rashtrasang ke abhismay main aisa koi niyam nahin tha jisase sadsy rajya anivaary vivachan ke liye baadhya hon. antarrashtriya nyaayalay kii sthapana se anivaary kshetradhikaar kii sambhaavna kaa maarg prashast hua parantu vaastavik rup main vivachan se iskaa prayojan na tha. san 1928 i. main lig ov neshans kii jeneral assembly ne antarrashtriya vivaadon kaa shantipurvak nipataara karne ke liye jo sanvidhi banaai usamen keval raajnneetik vivaadon kaa vivachan dwaara nipataara anivaary tha. san 1929 main america rajyon kii ek samuhik sandhi hui jiske dwaara sarvangpurn amareeki vivachan kii vyavastha kii gai. iske atirikt vivachan kii sanstha vyaktigat sandhiyon par hi aadhaarit rahi.
 prarambh main bahudhaa kisi anyadeshi rajya ke pramukh ko vivachak chun liya jaataa tha. niyamanusaar rajya pramukh ko yah adhikaar tha ki vah vivachan kaary anya kisi ke supurd kar de. parinaam yah hua ki vivachan kaary rajya ke adhikarigan karte the or vivachan main nirnay vastut kanoonee aadhaar par na hokar raajnneeti ke rang main rangi hui madhyasthata kaa rup grahan karne laga. atev prakriya ke is rup kaa ant ho gaya.
 vartmaan paddati main ek nyaayaadhikaran bana diya jaataa he jisamen prayek paksh dwaara chune gaye vichaarkon kii sankhya baraabar hoti he. vivachakagan mukhya vivachak kaa nirvachan karte hai. nyaayaadhikaran kii karrwai mukhya vivachak kii adhyakshata main hoti he. mukhya vivachak ke nirvachan main yadi vivaachakon main matbhed ho jaataa he to nirvachan kii karrwai vishesh niyamon ke anusaar hoti he.
 vivaachakon, visheshkar mukhya vivachak, ke nirvachan main praaia kathinaayee hoti he jiske kaaran vivachan ke nirdesan main vilamb ho jaataa he or kabhi-kabhi to nirdesan ho hi nahin paata. is kathinaayee ko dur karne ke liye san 1899 i. main sthaayee vivachan nyaayalay kii sthapana hui. yah nyaayalay vastav main un vyaktiyon kii suchi maatr he jo vivachan kaary ke yogya hai tathaa uske liye sahamat hai. saath main kuch niyam bane hue hai jinke anusaar vibhinn paksh vyaktigat maamalon main uparyukt suchi se vivachak chunakar madhyasth nyaayaadhikaran kii rachana kar sakate hai. prashasan kaary ke liye nyaayalay se sanlagn ek karyaalay tathaa sthaayee samiti he. san 1920 i. main sthaayee antarrashtriya nyaayalay kii sthapana hui parantu vivachan nyaayalay bana rahaa.
 jab koi do rajya kisi vivaad kaa vivachan ke nimitt nirdesan karte hai tab nirdesan kaa pravishay tathaa sharten sandhi patr athwa tadnurup anya lekh patr dwaara nishchit ho jaati hai. yadi sandhipatr main kisi niyam yaa siddhant kaa ullekh nahin hota to vivachan kii karrwai vyavhaar-vidhi-niyamon ke anusaar hoti he. san 1899 i. main prakriya sambandhi bahut se niyam bana die gaye the parantu unka prayog tabhi hota he jab sandhipatr main aavashyak niyam na likhe hon. is prakaar prakriya sambandhi sabhi baaten pakshon dwaara swayan nishchit kii ja sakati hai.
  vivachan prakriya do bhaagon main vibhajit he-likhit pariprashn tathaa maukhik karrwai;
  parkraman kii karrwai niyamit rup se gupt rakhi jaati he;
  nijee kshamta sambandhi prashnon kaa nirnay karne kii shakti nyaayaadhikaran ko praapt he;
  nyaayaadhikaran ke vimarsh gopneey hote hai;
  nirnay bahumat se hota he;
  panchat kaa uddeshypurna hona aavashyak he;
  panchat antim nirnay he parantu usase keval vivaad vaale paksh hi baadhya hote hai.
 madhyasth nyaayaadhikaran ke nirnay praaia kanoon ke prati sammaan kii bhaavana se prerit nahin hote jis prakaar nyaayalay ke nirnay hote hai. madhyasth nyaayaadhikaran bahudhaa pakshon ko santusht karne kii ichha se prabhavit hote hai, na ki vastut kanoonee niyamon kaa paalan karne kii udbhaavna se. nyaayaadhikaran ke nirnay main praaia un yuktiyon kaa ullekh nahin hota jin par unke nirnay aadhaarit hote hai or na ve apane ko purvavarti drushtaant maanane ke liye baadhya samajhate hai.
 jab nyaayaadhikaran nirdesan main di gai adhikaar seemaa kaa ulanghan karata he yaa pratyaksh rup se nyaay ke vipareet kaary karata he athwa yah siddh ho jaataa he ki amuk panchat chal, kapat yaa bhrashtachar dwaara praapt kiya gaya he yaa panchat ke niabandh aspasht hai, tab vivachan nirnay doshapurn samajha jaataa he or us disha main vibhinn paksh uski manyata dene ke liye baadhya nahin hote. san 1831 i. main holland ke samraat kaa panchat is aadhaar par amaanya tehraaya gaya tha ki usamen adhikaar seemaa kaa ulanghan hua tha. isi prakaar san 1909 main bolivia ne aargentina ke raashtrapati kaa panchat amaanya tehraaya tha.
