 bhuiyaar / kori dharmashala athwa shri kabir ashram dharmarth trust samiti bharat ke uttarakhand pradesh ke haridwar shahar main sthit ek dharmashala he. is ashram main bhuiyaar / kori samaaj ke log pratibhagita karte hai.
 varsh 1950 main, bhuiyaar / kori samaaj ke paanch vyaktiyon ne aapas main milakar, samaaj kaa ashram haridwar main banane ke liye, devpura, rishikul, haridwar main 1605 varg foot jameen kharid kar, us plot main samaaj dwaara ek cameraa evam baramada banavaakar, mahant birbal das ji ko ashram ke mahant ke rup main niyukt kar diya gaya. mahant birbal das ji dwaara ashram kaa sanchaalan sucharu rup se chal rahaa tha, ki is dauraan mahant birbal das ji kaa dehavsaan ho gaya. inke baad ashram kii dekhbhaal ke liye mahant ranjit das ji ko niyukt kiya gaya. varsh1976 se 1980 tak ashram kii dekhbhaal ke liye mahant bhagwaan das ji ko niyukt kiya gaya. varsh 1980 main, samaaj dwaara ashram main ek sanstha kaa gathan kiya gaya. sanstha kaa naam “gaddi kabir sahib” rakhaa gaya. is sanstha ke adhyaksh ke rup main shri lothiram ji evam prabandhak ke rup main mahant ratan das ji niyukt kiye gaye. inkaa kaarykaal varsh 1980 se 1982 tak rahaa. varsh 1982 main, sanstha ke adhyaksh ke rup me pradhan molhad singh niyukt kiye gaye. inkaa kaarykaal varsh 1982 se 1984 tak rahaa. varsh 1984 main, sanstha ke adhyaksh ke rup me shri jagpal singh ko niyukt kiya gaya. inkaa kaarykaal varsh 1984 se 1986 tak rahaa. 
 varsh 1986 main, shri suraj singh evam shri nath singh ne bhuiyaar / kori samaaj ko gumraah karte hue, ashram main ek duusari sanstha kaa gathan kiya, jiskaa naam “kabirpanthi ashram evam dharmashala vyavastha sabha haridwar” rakhaa gaya. is sanstha ke adhyaksh shri suraj singh evam shri seetaram nangal ko mahant ke rup main niyukt kiya gaya. kumbh mela 1986 ke baad in teenon vyaktiyon ne ashram kii jameen kaa do tihaai hissaa bech diya, jo ki 1950 se hi hamaare kabje main tha or nyaayalay main vichaardhin hai. ashram ke is hisse main mahant birbal das ji kii samadhi bani hui thi. is samadhi ko in teenon vyaktiyon dwaara tod diya gaya. saath–saath ashram kii do dukaanon ko kiraye par bhi de diya gaya. dhire–dhire kirayedar dwaara ashram kii dukaanon par kabja karne kii koshis kii gai. samay-2 par samaaj ke vyaktiyon dwaara dukaan khaali karaane ke liye kirayedar par dabaav bhi banaaya gaya, isi sambandh main kirayedar se jhagadaa bhi hota rahaa. is ghatana ke baad samaaj main avishvaas kii bhaavana paidaa ho gai, tathaa ashram isi tarah se laavaaris padaa rahaa. 
 pun: varsh 2005 main, samaaj ke kuch shararti logon ne ashram kii khaali evam laavaaris padi jameen ko phir bechney kii sajeesh rachi, parantu is baar samaaj ke jaagruk logon ne is sajeesh kaa pardaafash karte hue, ashram ke sanchaalan ke liye ek trust kaa nirmaan kiya. jiskaa naam “shri kabir ashram dharmarth trust samiti ” rakh diya gaya. saath–saath trust ko tehsil haridwar evam chitt fund sosayadi dehradun se panjikrut bhi kara diya gaya. trust ke adhyaksh ke rup main shri kailash chand ranimajaraa niyukt kiye gaye. iske baad sitambar 2007 ko ashram kii jameen kii registry trust ke naam se kar di gai. 
 trust banane ke baad, ashram kaa sanchaalan sucharu rup se chalane laga evam prati varsh jyeshtha poornima ke din ashram main shri kabir sahib ji kaa janmdin bhuiyaar evam kori samaaj dwaara badi dhoomdhaam se manaaya jane laga. isi kram main 18 june 2008 ko shri kabir sahib ji ke janmdin ke avasar par bhuiyaar evam kori samaaj ke vyaktiyon dwaara ek juluus nikaala ja rahaa tha. jaise hi juluus ke rup main samaaj ke vyakti ashram par pahunche, tab isi dauraan kirayedar ne bhuiyaar evam kori samaaj ke vyaktiyon se jhagada kar diya. juluus main jhagade ke kaaran bhagdad much gai evam ghatana sthal par police bhi pahunch gayi. is jhagade ke kaaran bhuiyaar / kori samaaj ke 12 vyakti jail chale gaye. antat: ashram ko kirayedar se kabja mukt karakar khaali kara liya gaya. varsh 2009 main trust kaa vidhivat chunaav karaayaa gaya, jisamen adhyaksh pad par shri jai singh ji putr swa0 shri lothiram ji ko niyukt kiya gaya. 
 varsh 2010 main, trust kii ek baithak bulaai gayi, baithak main yah nirnay liya gaya, ki ashram ke puraane bhawan ko todakar uski jagah nayaa bhawan banaaya jaae | is prakaar trust ke paanch sadasyon kramash: dayaram singh bhamada, shri jai singh, maa. murari laal, shri karan paal singh evam shri nakliram bhagat ji dwaara 28 april 2010 ko naye bhawan kaa shilanyas kiya gaya. at: trust dwaara may, 2010 main ashram ke puraane bhawan ko todakar, nayaa do manjila bhawan kaa nirmaan kara diya gaya. trust ke adhikansh sadasyon dwaara bhawan nirmaan ke liye do lakh rupaye tak kaa daan diya he. trust ke sadsyta register ke anusaar, aktubar 2011 tak kul aaajeevan sadasyon kii sankhya 205 thi. trust ke niyamavali ke anusaar, trust ke chunaav main keval aaajeevan sadsy hi bhaag le sakate hai, evam ashram ke kisi bhi kaarykram main keval bhuiyaar evam kori samaaj ke vyakti hi bhaag le sakate hai, anya kisi samaaj athwa samudaay ke vyakti bhaag nahin le sakate |
 bhuiyaar dharmashala haridwar kii bahut puraani dharmashala he. dharmashala main bhuiyaar evam kori samaaj ke log prati varsh jyeshtha poornima ke din bahut badi sankhya main kabir prakatotsav ke maukey par ekatrit hote hai.
