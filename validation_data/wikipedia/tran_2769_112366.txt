 300,000 killed,300,000+ captured
 arbela kaa sangram yaa gaugamela kaa yuddh sikandar ke yudhon main se ek tha. yah yuddh yunaan ke samraat sikandar va iran ke hakhaamani samrajya ke raja daara tritiy ke bich 331 i.pus. main duhok ke sameep hua tha. 30 sitambar, 331 i.pus. ko hua tha. isamen sikandar kii sena irani sena se bahut choti thi lekin apane yudhkaushal ke kaaran jeet gai.
 gaugamela kaa yuddh sikandar or daara ke bich pehali oktober, 331 i. pus. kaa itihasprasiddh yuddh, jiske parinamswaroop irani samrajya kaa patan ho gaya. gaugamela babul se bahut dur nahin tha, dajala ke paas arbela se keval 32 mile pashchim padataa tha. vahaan greek or irani senaayen shakti ke antim nirnay ke liye aamane-saamne khadi hui. gaugamela kaa yuddh sansar ke nirnaayak yudhon main se he.
 misr aadi jeetne ke baad jab sikandar gaugamela ke maidan main daara kii padaav daale padi sena se lagbhag teen mile kii duuri par pahunchaa shaam kaa jhutputa ho chukaa tha. parmenio ne sikandar ko sujhaayaa ki raat ke andhare hi main iraniyon par hamalaa kiya jaay kyonki din ke ujaale main irani sena kii gananaatit sankhya dekh, bahut sambhav he ki hamaari sena saham jaay. sinkadar ne uttar main usase kaha ki vah jeet churaayaa nahin karata, ladakar use sambhav karata he. sambhav he, jaisaa kuch itihaaskaaron ne kaha he, raat main sikandar kaa hamalaa na karne kaa kaaran vastut: yuddh kii vah takanic thi jiskaa upyog vah raat ke andhere main na kar paata.
 sikandar ne aas paas ke ilaakon kaa kuch hi ghanton main kuch ghudsavaaron ke saath daura kar apni sena kaa vyuh banaaya. daahine or baayein baaju phaalanks ke ghudsavaron ke teen divijan jamaa die gaye. apni haraval ke peeche usne do hamalavar stambhon ke rigerv khadey kiye, ek ek donon baajuon ke peeche, jisase peeche ke baajuon kaa todane kii koshish agar shatru kare to ye dushman par dhaave bol saken. or yadi isaki aavashyaktaa na pade to ve ghumkar pradhan sena kii sahaayta karen. daahine paksh ke ghudsavaaron ke saamne usne dhanurdharon or malldhariyon ko irani rathon ke saamne khadaa kiya. greek itihaaskaaron ke anusaar sikandar kii sena main 7 hajaar ghudsavaar or 40 hajaar paidal the, jab ki iraniyon kii sena sankhya main isse paanchaguni thi.
 sikandar ne mauka dekhakar swayan hamalaa kiya. vah iraniyon ke baayein baaju par is tarah tutaa ki daara ko samtal chhod unchi nichi bhoomi par sarak janaa padaa. daara ne jab dekha ki unchi nichi jameen par uske rath bekaar ho jaayenge tab usne baayein baaju ke ghudsavaaron ko sikandar ke daahine baaju par ghumkar hamalaa karne or use roak dene kaa hukum diya. donon ore ke ghudsavaaron main ghamaasan chhid gaya. ab daara ne rathon ko badhaayaa par ve kabhi sahi upyog main nahin laae ja sake or greek padalon ke tiron ke irani rathi shikaar hone lage. thik tabhi sikandar ghumkar chaar divijanon ke saath irani ghudsavaaron dwaara chodi jameen se hokar iraniyon ke baayein baaju par tutaa or swany daara kii ore badha. yah hamalaa itane jor kaa hua ki daara ke paanv ukhd gaye or vah maidan chhod bhaaga. isi bich sikandar ke daahine baaju ke irani ghudsavaaron ne jab apane upar macedoniyaayiyon ko peeche se hamalaa karte dekha tab ve bhi bhaag nikle, yadhyapi ve shatru dwaara bahut sankhya main hataahat hue. sikandar kii sena ke bich uske hamalon se jo daraar ban gai thi, iraniyon or bharatiyon ne usee kii raah sahasaa ghuskar greekon ke saamaan bhare tambuon par hamalaa kiya. tabhi daara ke daahine baaju ke ghudsavaaron ne sikandar ke baayein baaju ghumkar parmeniyon ke parshv par akraman kiya. parmeniyon ne buree tarah ghir jane par sikandar ko apni bhayanak sthiti kii khabar di. sikandar tab baayein baaju tuuti irani sena kaa peechha kar rahaa tha. vah ekaek apane ghudsavaaron ko liye lautaa or iraniyon ke daahine baaju par tutaa. irani ghudsavaar ab bhaagane ke liye peeche laute par unke peeche kii raah jab is tarah ruk gai, tab ve saamne ke shatru se ghamaasan karne lage. na unhone aap sharan maangi na shatru ko sharan di. sikandar ne unhen kuchal diya or ek ek irani ghudsavaar maaraa gaya. arbela tak sikandar kii sena daara kaa peechha karti rahi par use pakad na pai. daara bhaag niklaa or usne bakhtri main jaakar sharan lee. arian likhata he ki teen lakh irani maare gaye jab ki sikandar ke kul ek hajaar ghudsavaar maare gaye. prakat he ki is aankade par vishwaas nahin kiya ja saktaa.
 issus ke yuddh ke baad yah doosraa yuddh tha jisamen iran ko haarana padaa tha or is yuddh ke baad irani samrajya took took ho gaya. iraniyon kaa antim centre phir vankshunad kii ghati main sthapit hua par sheeghra hi unke us antim morche ko bhi sikandar ne tod daalaa jahaan sikandar kii mrityu ke baad swatantra greek rajtantr kaayam hua.
 sikandar ko darius par safalataa mili. ab faras bhi sikandar ke adhikaar main aa gaya tha. iske baad vah kabul hota hua, jhelum pahunchaa, va 326i.pus. main poras ko parajeet kiya. parantu iske aage ganga tak jane ke apane vichaar ko usne apane sainikon kii thakaan ke kaaran chhod diya. phir vah waapas ho chalaa, va babylin main apni rajdhani banane kii sochi. va anek naveen kaary bhi vahaan karaaye.parantu 13 june,323 i.pus. ko vah tentis varsh kii aayu main hi chal basaa. 
