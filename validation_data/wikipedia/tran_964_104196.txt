 bhusthir upgrah prakshepan yaan sanskaran 3 : Geosynchronous Satellite Launch Vehicle mark 3, or GSLV Mk3, jeeyosincronas satellite laanch vahical mark 3, yaa jieselvi mark 3, yaa jieselvi-3), jise launch vaahan mark 3 bhi kaha jaataa he, bhartiya antariksh anusandhan sanghathan dwaara viksit ek prakshepan vaahan he.
 ise bhu-sthir kaksha main upgrahon or bhartiya antariksh yatriyon ko prakshepit karne ke liye viksit kiya gaya he. jieselvi-III main ek bhartiya tusharajanik rocket ingine kii tisare charan kii bhi suvidha ke alaava vartmaan bhusthir upgrah prakshepan yaan kii tulana main adhik pelod le jane kshamta bhi he.
 jieselvi-III kaa vikaas 2000 ke dashak main shuru hua. or 2009-2010 main prakshepan ke liye yojana banaai gayi. lekin kai karkon ke kaaran kaarykram main deree hui jisame 2010 main hue bhartiya cryogenic ingine vifaltaa bhi shaamil he. 
 jieselvi-III kii ek upkaksha pareekshan udaan tisare niskriy cryogenic charan ke saath safaltaapurvak 18 disambar 2014 ko ki gayi. or is udaan main kru modul kaa pareekshan bhi kiya gaya. jieselvi-III kii pehali kakshiya udaan disambar 2017 ke liye yojana banaai he. or pehali kakshiya maanavyukt jieselvi udaan 2020 ke baad kii yojana he.
 es-200 thos rocket booster kaa safaltaapurvak 24 janvari 2010 ko pareekshan kiya gaya. booster ko 130 second ke liye chalaaya gaya. booster ne lagbhag 500 ton kaa thrust utpann kiya. booster ke pareekshan ke dauraan 600 maanakon ko jaanch gaya. es-200 kaa doosraa sthitik pareekshan 4 sitambar 2011 ko kiya gaya.
 bhartiya antariksh anusandhan sanghathan ke drav nodan pranali centre, mahendragiri main pratham el110 sthitik pareekshan 5 march 2010 ko kiya gaya. pareekshan ko 200 second ke liye jari rakhana tha. kintu risaav ke kaaran pareekshan ko 150 second par hi roak diya gaya. 8 sitambar 2010 ko isro ne safaltaapurvak purna 200 second ke liye duusare el110 kaa sthitik pareekshan kiya.
 jieselvi-III ne satish dhawan antariksh centre ke duusare laanch pad se 18 disambar 2014 ko subah 9.30 ko apni pehali udaan bhari. 630.5 ton prakshepan yaan stacking rup main is prakaar tha: ek kaaryaatmak es200 thos pranodan charan, ek kaaryaatmak el110 taral pranodan charan, ek gaiyr kaaryaatmak abhaasi charan or ant main 3.7 ton vajani kru modul vayumandaleey punah pravesh prayog pelod charan. paanch minute se adhik udaan ke baad rocket 126 kilometre kii oonchai par kru modul vayumandaleey punah pravesh prayog se alag ho jaataa he. or phir kear ucch gati se prithvi kii ore utraa he. ise raaket motors dwaara niyantrit kiya jaataa he. 80 kimi kii oonchai par, raaket motors ko band kar diya jaataa he. or kear capsule vaataavaran main apana belistic punah pravesh shuru karata he. kear capsule kii hit shield 1600 degree celsius ke taapmaana kaa anubhav karti he. isro radio blike out hone se pehle belistic charan ke dauraan data haani se bachane ke liye laanch telemetary downlod karti he. lagbhag 15 kimi kii oonchai par, capsule kaa sheersh cover alag ho jaataa he. or parachute khul jate he. capsule andaman or nicobar dweep samooh ke paas bengal kii khadi main neeche gir jaataa he.
 25 janvari 2017 ko tamilnadu ke mahendragiri main isro prapolshan complex kii suvidha main si25 cryogenic charan kaa pehla ushn pareekshan kiya gaya tha. sabhi charan ke kaaryon kaa pradarshan dekhne ke liye 50 second kii avadhi tak charan kaa ushn pareekshan kiya gaya tha. 18 farvari, 2017 ko 640 second ke liye ek lambii avadhi kaa pareekshan puraa kiya gaya.
 jieselvi-III do es200 thos booster kaa upyog karata he. prayek booster 3.2 meter ke vyas or 25 meter lambaai ke he. yah 207 ton thos eendhan le jate he. ye booster 130 second ke liye jalte he. or 5150 kiloneuton kaa thrust utpaadan karte he.
 es200 booster banane ke liye ek alag suvidha satish dhawan antariksh centre,sriharikota main sthapana kii gai he. es200 booster kii anya pramukh visheshta yah he ki es200 ke bade nojal ko ek 'flex sil' se las kiya gaya he. is kaaran se nojal ko ghumaya ja saktaa he. jab rocket ke dishanirdesh main sudhaar kii jarurat ho. 
 udaan main, es200 booster thrust ke dwaara rocket udana shuru karata he. twaran main giravat rocket par lage sensor dwaara mahasoos kiya jaataa he. or el110 taral pranodak charan main lage do vikaas ingine prajvalit ho jate he. isse pehle es200 rocket se alag hokar dur gir jate he. thos booster or vikaas ingine samay kii ek choti avadhi ke liye ek saath kaam karte hai.
 el110 kor charan ek 4 meter vyas or 110 ton UDMH or N2O4 taral eendhan le jane vaala charan he. yah pehla bhartiya samoohbaddh dizin taral ingine he. or do unnat vikaas kaa upyog karata he. prayek lagbhag 700 kiloneuton kaa utpaadan karte he. unnat vikaas ingine pehle vikaas ingine kii tulana main behatar kooling, behatar vajan or behatar vishisht aaveg pradaan karata he. el110 kor charan raaket kii udaan ke 113 second baad prajvalit hote he. or lagbhag 200 second ke liye jalte rahete he..
 cryogenic apper stage ko si25 naam se namit kiya gaya he. or ise bhartiya viksit cryogenic ingine-20 ingine dwaara sanchalit kiya jayega. yah ingine taral hydrogen or taral oxigen ko jala kar 186 kiloneuton kaa thrust utpaadan karegaa. si-25 vyas main 4 meter or 13.5 meter lanbaa hoga. or 27 ton idhan le jaayegaa..
 is ingine ko shuru main 2015 tak pareekshan ke liye puraa hone ummid kii gai thi. isro ne 19 farvari 2016 ko 640 second kii avadhi ke liye cryogenic ingine-20 kaa safal ushn pareekshan kiya. yah jieselvi-III vaahan ke cryogenic ingine-20 ke vikaas main ek mahatvapurn mile kaa pathar tha. pareekshan main ingine ne thrust, gas janarator, terbo pump or niyantran ghatakon aadi apane sabhi up pranaaliyon ke saath acha pradarshan kiya. ingine ke sabhi maanak ne apana acha pradarshan kiya.
 pehla si25 charan kaa upyog jieselvi-3 di-1 mishan par june 2017 ke launch main kiya jayega. yah mishan jisat-19i sanchaar upgrah ko kaksha main chhodega. jieselvi-3 ke upree charan ke liye si25 charan or sii-20 ingine par 2003 main kaam shuru kiya gaya tha, isro ke sii-7.5 cryogenic ingine kii samasyaon ke kaaran isame deree hui. sii-7.5 cryogenic ingine bhusthir upgrah prakshepan yaan kaa apper stage he.
 pelod fering 5 meter vyas or 110 ghan meter aaytan vaali he.
 
 
 
 jieselvi-III ke el110 kor charan ko bhavishya main swadeshi semi cryogenic ingine-200 se badalane kii yojana he. jisase isaki bhusthir sthanantaran kaksha kii kshamta 4 ton se 6 ton ho jaaegi.
