 nalanda bharat ke bihar praant kaa ek jila he jiskaa mukhyalay bihar sharif he.. nalanda apane prachin itihaas ke liye vishwa prasiddh he. yahan vishwa ki sabase prachin nalanda vishvavidhyalay ke avshesh aaj bhi mauzood he, jahaan sudur deshon se chaatr adhyayan ke liye bharat aate the.
 buddha or mahavir kai baar nalanda me tehre the. mana jaataa he ki mahavir ne moksh kii prapti pavapuri me kii thi, jo nalanda me sthit he. buddha ke pramukh chaatro me se ek, shariputra, kaa janm nalanda me hua tha.
 nalanda purv main asthama tak pashchim main telhara tak dakshin main giriyak tak uttar me harnaut tak failaa hua he.
 vishwa ke pracheenatam vishvavidhyalay ke avasheshon ko apane anchal main samete nalanda bihar kaa ek pramukh paryaton sthal he. yahan paryatak vishvavidhyalay ke avshesh, sangrahalay, nav nalanda mahavihar tathaa huentsang memorial haul dekhne aate hai. iske alaava iske aas-paas main bhi bhraman ke liye bahut se paryatak sthal he. rajgir, pavapuri, gaya tathaa bodh-gaya yahaan ke najdiki paryaton sthal hai. prasiddh chini yatri huentsang ne 7veen shatabdi main yahan jivan kaa mahatvapurn ek varsh ek vidhyaarthee or ek shikshak ke rup main vyateet kiya tha.bhagwaan buddha ne samraat ashok ko yahan upadesh diya tha. bhagwaan mahavir bhi yaheen rahe the. prasiddh buddha sariputra kaa janm yaheen par hua tha.
 nalanda main rajgir main kai garm pani ke jharne he, iskaa nirmaan bimbisar ne apane shashan kaal main karavaaya tha, rajgir nalanda kaa mukh sahare he, brahmakund, saraswati kund or langate kund yahan par he, kai videshi mandir bhi he yahan china kaa mandir, japan kaa mandir aadi. nalanda jile main jama masjid bhi he jo ki bihar sharif me pul par he. yah bahut hi purana or vishaal masjid he.
 nalanda vishvavidhyalay ke avasheshon kii khoj alexander kaningham ne kii thi. mana jaataa he ki is vishvavidhyalay kii sthapana 450 i main gupt shaasha kumargupta ne kii thi. is vishvavidhyalay ko iske baad aane vaale sabhi shaasha vanshon kaa sarmathan mila. mahaan shaasha harshavardhan ne bhi is vishvavidhyalay ko daan diya tha. harshavardhan ke baad paal shaskaon kaa bhi ise sangrakshan mila. keval yahan ke sthaneey shaasha vanshon ne hi nahin varan videshi shaskaon se bhi ise daan mila. is vishvavidhyalay kaa astitv 12veen shatabdi tak bana rahaa. 12veen shatabdi main turk akramanakari bakhtiyaar khilji ne is vishvavidhyalay ko jala daalaa. jo kuttubuddadin kaa sipah-salaahkaar 
 
 nalanda prachin kaal kaa sabase bada adhyayan centre tha tathaa isaki sthapana paanchavi shatabdi i0 main hui thi. duniya ke sabase pracheen vishvavidhyalay ke avshesh bodhgaya se 62 kilometre dur evam patna se 90 kilometre dakshin main sthit hai. mana jaataa he ki buddha kai baar yahaan aae the. yahi vajah he ki paanchavi se barahavin shatabdi main ise buddha shiksha ke centre ke rup main bhi janaa jaataa tha. saatvi shatabdi i0 main huentsang bhi yahaan adhyayan ke liye aayaa tha tathaa usne yahaan kii adhyayan pranali, abhyaas or mathvaasi jivan kii pavitrataa kaa utkrushtataa se varnan kiya. usne prachinkaal ke is vishvavidhyalay ke anoothepan kaa varnan kiya tha. duniya ke is pehle awasaiya antarrashtriya vishvavidhyalay main duniya bhar se aae 10,000 chaatr rahakar shiksha lete the, tathaa 2,000 shikshak unhen dikshit karte the. yahaan aane vaale chaatro main buddha yatriyon kii sankhya zyada thi. gupt rajvansh ne pracheen kushaan vaastustyli se nirmit in mathon kaa sangrakshan kiya. yah kisi angan ke chaaron ore lage kakshon kii panktiyon ke samaan dikhaai dete hai. samrath ashok tathaa harshavardhan ne yahaan sabase zyada mathon, vihaar tathaa mandiron kaa nirmaan karavaaya tha. haal hi main vistrut khudaai yahaan sanrachanaon kaa pataa lagaaya gaya he. yahaan par san 1951 main ek antarrashtriya buddha shiksha centre kii sthapana kii gai thi. iske najadik biharsharif he, jahaan malik ibrahim baaya kii dargah par har varsh urs kaa aayojan kiya jaataa he. chhath puja ke liye prasiddh surya mandir bhi yahaan se do kilometre dur badagaanv main sthit he. yahaan aane vaale nalanda ke mahaan khandhiron ke alaava 'nav nalanda mahavihar sangrahalay bhi dekh sakate hai.
 14 hectare kshetra main is vishvavidhyalay ke avshesh mili hai. khudaai main mili sabhi imaaraton kaa nirmaan laal pathar se kiya gaya tha. yah parisar dakshin se uttar kii ore bana hua he. math yaa vihaar is parisar ke purv disha main sthit the. jabaki mandir yaa chaityas pashcham disha main. is parisar kii sabase mukhya imaarat vihaar-1 thi. vartmaan samay main bhi yahaan do manjila imaarat maujuud he. yah imaarat parisar ke mukhya angan ke sameep bana hui he. sambhavat: yahaan hi shikshak apane chaatro ko sambodhit kiya karte the. is vihaar main ek chota sa prarthanalay bhi abhi surakshit avasthaa main bachaa hua he. is prarthanalay main bhagwaan buddha kii pratimaa sthapit he. yah pratimaa bhagn avasthaa main he.
 yahaan sthit mandir nan 3 is parisar kaa sabase bada mandir he. is mandir se samooche kshetra kaa vihangam drishy dekha ja saktaa he. yah mandir kai chote-bade stupon se ghira hua he. in sabhi stupo main bhagwaan buddha kii murttiyaan bani hui he. ye murttiyaan vibhinn mudraon main bani hui he.
 vishvavidhyalay parisar ke vipareet disha main ek chota sa puratatviya sangrahalay bana hua he. is sangrahalay main khudaai se praapt avasheshon ko rakhaa gaya he. isamen bhagwaan buddha kii vibhinn prakaar kii murtiyon kaa acha sangrah he. saath hi buddha kii terracotta murtiyon or pratham shatabdi kaa do jaar bhi isi sangrahalay main rakhaa hua he. iske alaava is sangrahalay main tambe kii plate, pathar par tankan abhilekh, sikke, barttan tathaa 12veen sadi ke chaaval ke jaale hue dane rakhe hue hai.
 yah ek shiksha santhaan he. isamen paali sahitya tathaa buddha dharm kii padhai tathaa anusandhan hota he. yah ek nayaa santhaan he. isamen duusare deshon ke chaatr bhi padhai ke liye yahaan aate hai.
 yah ek navarnirmit bhawan he. yah bhawan china ke mahaan tirthayatri huentsang kii yaad main banaaya gaya he. isamen huentsang se sambandhit vastuon tathaa unki murti dekha ja saktaa he.
 yah gaanv nalanda or rajgir ke madhya sthit he. yahaan banane vaali prasiddh mithai khaja kaa swaad liya ja saktaa he.
 yahaan bhagwaan surya kaa prasiddh mandir tathaa ek jhil he. yahaan varsh main do baar meley kaa aayojan hota he. ek chait tathaa doosraa karthik maheene main. in donon maheenon main yahaan prasiddh chhath tyohaar manaaya jaataa he. dur-dur se log chhath utsav manaane yahaan aate hai.
 yahaan se nikat hawaii adda jaiprakash narayan hawaii adda me he.jo 89 kilometre dur he. kalakatta, ranchi,mumbai, dilli tathaa lakhanu se patna ke liye sidhi hawaii seva he. 
 nalanda main railway stesan he. lekin yahaan kaa pramukh railway steshn rajgir he. rajgir jane vaali sabhi trene nalanda hokar jaati he.
 nalanda sadak maarg dwaara rajgir, bodh-gaya, gaya, patna, pavapuri tathaa bihar sharif se acchhee tarah judaa he . yahan vishwa kii pracheen abhilekh kaa sangrah sthit tha jo ki akraman main nasht ho gaya !
 
