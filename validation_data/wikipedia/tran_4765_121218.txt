 erode venkat naikar ramasami jinhe periyar naam se bhi janaa jaataa tha, beesvin sadi ke tamilnadu ke ek pramukh rajaneta the. inhone justise party kaa gathan kiya jiskaa siddhanth rudhivaadee hindutv kaa virodh tha. hindi ke anivaary shikshan kaa bhi unhone ghor virodh kiya. bhartiya tathaa visheshkar dakshin bhartiya samaaj ke shoshit varg ke logon kii sthiti sudhaarney main inkaa naam sheershasth he. 
 inkaa janm 17 sitambar 1879 ko pashchimi tamilnadu ke erode main ek sampann, paramparawaadi hindu parivaar main hua tha. 1885 main unhone ek sthaneey praathmik vidhyalay main daakhila liya. par koi paanch saal se kam kii aupchaarik shiksha milane ke baad hi unhen apane pita ke vyavsaay se judana padaa. unke ghar par bhajan tathaa upadeshon kaa silsilaa chalata hi rahata tha. bachapan se hi ve in upadashon main kahi baton kii pramanikta par sawaal uthaate rahete the. hindu mahakavyon tathaa puraanon main kahi baton kii paraspar virdohi tathaa betuki baton kaa makhul bhi ve udaate rahete the. bal vivaah, devdasi pratha, vidhwaa punarvivaah ke viruddh avadharana, striyon tathaa daliton ke shoshan ke purna virdohi the. unhone hindu varna vyavastha kaa bhi bahishkaar kiya. 19 varsh kii umr main unki shaadi nagammal naam kii 13 varshiya stri se hui. unhone apana patni ko bhi apane vichaaron se ot prot kiya.
 1904 main periyar ne ek brahman, jiskaa ki unke pita bahut aadar karte the, ke bhai ko giraftaar kiya ja sake, is hetu nyaayalay ke adhikariyon kii madad kii. iske liye unke pita ne unhen logon ke saamne peeta. iske kaaran kuch dinon ke liye periyar ko ghar chhodana padaa. periyar kaashi chale gaye. vahaan nickshulk bhoj main jane kii ichha hone ke baad unhen pataa chalaa ki yah sirf brahmanon ke liye tha. brahman nahin hone ke kaaran unhe is baat kaa bahut dukh hua or unhone hindutv ke virodh kii thaan lee. iske liye unhone kisi or dharm ko nahin sweekaara or ve hameshaa naastik rahe. iske baad unhone ek mandir ke nyaasi kaa padbhaar sambhala tathaa jald hi ve apane shahar ke nagarpalika ke pramukh ban gaye. chakravarti rajagopalaachari ke anurodh par 1919 main unhone congress kii sadsyta lee. iske kuch dinon ke bheetar hi ve tamilnadu ikai ke pramukh bhi ban gaye. kerala ke congress netaaon ke nivedan par unhone waikom aandolan kaa netritv bhi sweekaar kiya jo mandiron ki ore jane vaali sadakon par daliton ke chalane kii manaahi ko hataane ke liye sangharshrat tha. unki patni tathaa doston ne bhi is andolan main unka saath diya.
 yuvaaon ke liye congress dwaara sanchalit prashikshan shivi main ek brahman prashikshak dwaara gaiyr-brahman chaatro ke prati bhedbhaav baratate dekh unke man main congress ke prati virakti aa gai. unhone congress ke netaaon ke samaksh daliton tathaa peediton ke liye aarakshan kaa prastaav bha rakhaa jise manjuuri nahin mil saki. antat unhone congress chhod diya. daliton ke samarthan main 1925 main unhone ek andolan bhi chalaaya. soviet rus ke daure par jane par unhen samyawad kii safalataa ne bahut prabhavit kiya. waapas aakar unhone aarthik niti ko samyavaadee banane kii ghoshnaa kii. par baad main apana vichaar badal liya.
 phir inhone justise party, jisaki sthapana kuch gaiyr brahmanon ne kii thi, kaa netritv sambhala. 1944 main justise party kaa naam badalakar dravidar kadgam kar diya gaya. swatantraaa ke baad unhone apane se koi 20 saal choti stri se shaadi kii jisase unke samarthakon main daraar aa gai or iske falswaroop di em ke party kaa udai hua. 1937 main rajaji dwaara tamilnadu main aropit hindi ke anivaary shikshan kaa unhone ghor virodh kiya or bahut lokapriy hue. unhone apane ko satta kii raajnneeti se alag rakhaa tathaa aaajeevan daliton tathaa striyon kii dasha sudhaarney ke liye prayaas kiya.
