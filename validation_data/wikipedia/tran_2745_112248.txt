 pandit banarsidas chaturvedi prasiddh hindi lekhak evam patrkaar the. ve rajyasabha ke saansad bhi rahe. unke sampaadakatv main hindi main kolkata se 'vishaal bharat' naamak hindi masik niklaa. pan banarsidas chaturvedi jaise sudhi chintak ne hi saakshaatkaar kii vidha ko pushpit evam pallavit karne ke liye sarvapratham sarthak kadam badhaayaa tha. unki saahitiyik sevaaon ke liye unhen padmabhushan se sammanit kiya gaya tha.
 ve apane samay kaa agraganya sampadak the tathaa apni vishisht or swatantra vritti ke liye jane jate hai. unke jaisaa shaheedon kii smriti kaa puraskarta or chhayavaad kaa virdohi samooche hindi sahitya main koi or nahin hua. unki smriti main banarsidas chaturvedi sammaan diya jaataa he. kehete hai ki ve kisi bhi nai saamaajik, saanskrithik, saahitiyik yaa rashtriya muhim se judane, nae kaam main haath daalane yaa nai rachana main pravrutt hone se pehle swayan se ek hi prashn poochhate the ki usase desh, samaaj, uski bhashaaon or saahitiyon, visheshkar hindi kaa kuch bhala hoga yaa maanav jivan ke kisi bhi kshetra main ucchtar mulyon kii pratishtha hogi yaa nahin?
 san 1892 i main 24 disambar ko uttar pradesh ke firozabad main janme chaturvedi ji 1913 main inter kii pariksha paas karne ke baad paas hi sthit farrukhabad ke government hiskool main tees rupee masik vetan par adhyaaapak niyukt ho gaye. lekin abhi kuch hi maheene beete the ki unke guru pandit lakshmidhar vaajapeyi ne unhen adhyaapan chhodkar agra aane or ‘aryamitra’ sanbhaalane kaa aadesh suna diya. lakshmidhar ji un dinon agra se aryamitra nikaalte the. vastav main, vaajapeyi dwarikaprasad sevak ke bulaave par unke masik ‘navajivan’ ke sampadak banane vaale the or ‘aryamitra’ ko aise sampadak ke hawaale kar janaa chaahate the, jo unke bharose par khara utar sake.
 chaturvedi ji lakshmidhar vaajapeyi kii ajna shirodharya bhi kar lee thi, lekin isi bich unhen indaur ke us daily college main niyukti kaa aadesh mil gaya. chaturvedi ji ko indore main pehle to da. sampoornanand kaa saath mila, jo usee college main shikshak the, phir vahaan hindi sahitya sammelan yojit hua to uski adhyakshata karne aae mahatma gandhi ke saannnidhya va sampark ne unki lagaataar baichaiyn rahane vaali sevabhaavana va rachanaatmakataa ko nae aayam die. 
 mahatma gandhi ne 1921 main gujarat viapeeth kii sthapana kii to unke aadesh par chaturvedi ji apni sevaayen arpit karne vahaan chale gaye. isse pehle gandhiji ne chaturvedi ji se hindi ko rashtrabhasha ke taur par pratishthit karne ke apane abhiyaan ke sandarbh main desh bhar se anek manishiyon ke abhipraay ekatra karwaae, jisko pustakaakaar prakashit kiya gaya.
 chaturvedi ji ne farrukhabad main apane adhyaapan kaal main hi totaaraam sanadhy ke liye unke sansmaranon kii pustak 'phiji dweep main mere 21 varsh' likh daali thi or tabhi 'aryamitra', 'bharat sudasha pravartak', 'navajivan' or 'maryaada' aadi us samay ke kai mahatvapurn patr-patrikaon main unke lekh aadi chhapane lage the. 'phiji dweep main mere 21 varsh' ke sansmaranon main us dweep par atyant darun paristhitiyon main kaam karne vaale bharat ke pravasi girmitiyaa majazduron kii traasadee kaa bada hi samvednapravan chithran tha. baad main chaturvedi ji ne sief andrus kii madhyam se in mazdooron kii durdasha kaa ant sunishchit karne ke liye bahuvidh praytn kiye. kaaka kalelkar ke anusaar rashtriyata ke ubhaar ke un dinon main andrus jaise videshi manishiyon or maanavsevakon kaa sammaan karne kaa chaturvedi ji kaa aagrah bahut saraahneey tha. andrus ke nimantran par ve kuch dinon tak rabindranath thakur ke shanti niketan main bhi rahe the. ve andrus ko ‘deenabandhu’ kehete the or unhone unke vyaktitv va krititv par ek anya lekhak ke saath milakar angrezi main bhi ek pustak likhi he, jisaki bhoomika mahatma gandhi dwaara likhi gai he.
 lekin shikshan kaa kaam unhen is arth main katai raas nahin aa rahaa tha ki usamen tehraav bahut tha jabaki unki rachanaatmak pravriti ko har kadam par ek nai manzil kii talash rahati thi. antat ek din unhone gujarat viapeeth se avkaash lekar purnakalik patrkaar banane kaa nirnay kar daalaa. kolkata se prakashit masik ‘vishaal bharat’ ne unke sampadan main apana swarnakaal dekha. us samay kaa birla hi koi hindi sahityakar hoga, jo apni rachanaaen ‘vishaal bharat’ main chhapi dekhne kaa abhilaashi na rahaa ho.
 chaturvedi ji ke priy angrezi patr ‘modern rivyuu’ ke maalik or pratishthit patrkaar ramanand chattopadhyaay hi ‘vishaal bharat’ ke bhi maalik the. ve chaturvedi ji kii sampadan kushalta or vidwata ke kaayal the or chaturvedi ji bhi unka bahut sammaan karte the, lekin sampadakeey asahmati ke avasaron par majaal kya ki chaturvedi ji unka lihaaj karen. aise kai avasar charchit bhi hue.
 chaturvedi ji ganeshashankar vidhyaarthee ko mahatma gandhi ke baad apane patrakaariya jivan kii sabase badi prerana maanate the, jinaki unhone jeevani bhi likhi he.
 1930 main unhone orchha naresh veerasingh ju dev ke prastaav par tikamgarh jaakar ‘madhukar’ naam ke patr kaa sampadan kiya. naresh ne unhen unke nirvighn va nirbaadh sampadakeey adhikaron ke prati aashwast kar rakhaa tha lekin baad main unhone paaya ki chaturvedi ji ‘madhukar’ ko rashtriya chetana kaa vaahak or saanskrithik kranti kaa agradoot banane kii dhun main kinchit bhi ‘darbari’ nahin rahane de rahe, to uskaa prakaashan rukvaa diya.
 bharat ke swatantra hone ke pashchaat chaturvedi ji baarah varsh tak rajyasabha ke manonith sadsy rahe or 1973 main unhen padmabhushan se sammanit kiya gaya. 
 2 may, 1985 ko is duniya se vidaa lene se pehle unhone apane khate main ‘sahitya or jivan’, ‘rekhachitr’, ‘sansmaran’, ‘satyanarayan kaviratn’, ‘bharatbhakt andrus’, ‘keshavachandra sen’, ‘pravasi bharatvasi’, ‘phiji main bhartiya’, ‘phiji kii samasya’, ‘hamaare aradhy’ or ‘sethubandh’ jaisi rachanaaen jamaa kar lee thim.
 unhone kai videshyatraaen kin or desh-videsh main anek saamaajik, saanskrithik va saahitiyik sansthaaon or pratibhaaon ke pushpan-pallavan main bhi vishisht yoga diya.
 bhartiya krantikari andolan ke lokapriy lekhak sudhir vidhyaarthee kehete hai ki ve 1972 main chaturvedi ji dwaara sampadit agra ke ‘yuvak’ masik ke ‘swatantraaa sangram yodhank’ se prerit hokar hi krantikariyon kii kirti raksha ke mishan main lage. ve chaturvedi ji ko apana ‘guruvar’ bataate hai or khud ko unka ‘priy vidhyaarthee’.
  
 
