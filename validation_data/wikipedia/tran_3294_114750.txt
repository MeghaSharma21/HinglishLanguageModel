 
  dhvaj
 chol pracheen bharat kaa ek rajvansh tha. dakshin bharat main or paas ke anya deshon main tamil chol shaskaon ne 9 veen shatabdi se 13 veen shatabdi ke bich ek atyant shaktishaalee hindu samrajya kaa nirmaan kiya.
 'chol' shabd kii vyutpatti vibhinn prakaar se kii jaati rahi he. karnal jerino ne chol shabd ko sanskrit "kaal" evam "kol" se sambhddha karte hue ise dakshin bharat ke krishnavarna arya samudaay kaa suchak mana he. chol shabd ko sanskrit "chor" tathaa tamil "cholam" se bhi sambhddha kiya gaya he kintu inamen se koi mat thik nahin he. aarambhik kaal se hi chol shabd kaa prayog isi naam ke rajvansh dwaara shasit praja or bhubhag ke liye vyavahrut hota rahaa he. sangamayugin manimeclai main cholon ko suryavanshi kaha he. cholon ke anek prachlit naamon main shembian bhi he. shembian ke aadhaar par unhen shibi se udbhoot siddh karte hai. 12veen sadi ke anek sthaneey rajvansh apane ko karikaal se udbhat kashyap gotreey bataate hai. 
 cholon ke ullekh atyant pracheen kaal se hi praapt hone lagate hai. katyayan ne chodon kaa ullekh kiya he. ashok ke abhilekhon main bhi iskaa ullekh uplabdh he. kintu inhone sangmyug main hi dakshin bhartiya itihaas ko sambhavat: pratham baar prabhavit kiya. sangamkaal ke anek mahatvapurn chol samraaton main karikaal atyadhik prasiddh hue sangmyug ke pashchaat kaa chol itihaas agyaat he. phir bhi chol-vansh-parampara ekadam samaapt nahin hui thi kyonki renandu pradesh main chol pallvon, chalukyon tathaa rashtrakooton ke adheen shashan karte rahe.
 uparyukt dirghakaalik prabhutvheenata ke pashchaat naveen sadi ke madhya se cholon kaa punarutthan hua. is chol vansh kaa sansthaapak vijayalay pallav adheenta main uraiyur pradesh kaa shaasha tha. vijayalay kii vanshaparampara main lagbhas 20 raja hue, jinhone kul milakar chaar sau se adhik varshon tak shashan kiya. vijayalay ke pashchaat aditya pratham, paraatank pratham ne kramash: shashan kiya. parantic pratham ne pandya-sinhal nareshon kii sammilit shakti ko, pallvon, baanon, badumbon ke atirikt rashtrakut krishna divatiya ko bhi parajeet kiya. chol shakti ev samrajya kaa vaastavik sansthaapak parantic hi tha. usne lankapati udai ke samay sinhal par bhi ek asafal akraman kiya. parantic apane antami dinon main rashtrakut samrat krishna tritiy dwaara 949 i. main badi buree tarah parajeet hua. is paraajay ke falswaroop chol samrajya kii neenv hill gai. parantic pratham ke baad ke 32 varshon main anek chol raajaaon ne shashan kiya. inamen gandaraditya, arinjay or sundar chol yaa paraatak divatiya pramukh the. 
 iske pashchaat rajraj pratham ne chol vansh kii prasaraniti ko aage badhaate hue apni anek vijayon dwaara apane vansh kii maryaada ko pun: pratishthit kiya. usne sarvapratham pashchimi gangon ko parajeet kar unka pradesh chin liya. tadnantar pashchimi chalukyon se unka dirghakaalik parinamahin yuddh aarambh hua. iske vipareet rajraj ko sudur dakshin main aashaatheet safalataa mili. unhone kerala naresh ko parajeet kiya. pandyon ko parajeet kar madura or kurg main sthit udgai adhikrut kar liya. yahi nahin, rajraj ne sinhal par akraman karke uske uttari pradeshon ko apane rajya main mila liya.
 rajraj ne purvi chalukyon par akraman kar vengi ko jeet liya. kintu iske baad purvi chalukya singhaasana par unhone shaktiwarman ko pratishthit kiya or apni putree kundawa kaa vivaah shaktvirman ke laghu bhrata vimaladitya se kiya. is samay kaling ke gang raja bhi vengi par drushti gadaaye the, rajraj ne unhen bhi parajeet kiya.
 rajraj ke pashchaat unke putr rajendra pratham singhasanarudh hue. rajendra pratham bhi atyant shaktishaalee samrat the. rajendra ne cher, pandya evam sinhal jeeta tathaa unhen apane rajya main mila liya. unhone pashchimi chalukyon ko kai yudhon main parajeet kiya, unki rajdhani ko dhwast kiya kintu unpar purna vijay na praapt kar sake. rajendra ke do anya sainik abhiyaan atyant ullekhneey hai. unka pratham sainik abhiyaan purvi samudratat se kaling, urisa, dakshin koshal aadi ke raajaaon ko parajeet karata hua bengal ke viruddh hua. unhone pashchim evam dakshin bengal ke teen chote raajaaon ko parajeet karne ke saath saath shaktishaalee paal raja mahipal ko bhi parajeet kiya. is abhiyaan kaa kaaran abhilekhon ke anusaar gangaajal praapt karnaa tha. yah bhi gyaat hota he ki parajeet raajaaon ko yah jal apane siron par dhonaa padaa tha. kintu yah maatr akraman tha, isse chol samrajya kii simaaon par koi asar nahin padaa.
 rajendra kaa doosraa mahatvapurn akraman malayadweep, java or sumatra ke shailendra shashan ke viruddh hua. yah purna rup se nausainik akraman tha. shailendra samraaton kaa rajraj se maitreepurn vyavhaar tha kintu rajendra ke saath unki shatruta kaa kaaran agyaat he. rajendra ko isamen safalataa mili. rajraj kii bhanti rajendra ne bhi ek rajdoot china bheja.
 rajaadhiraj pratham rajendra kaa uttaradhikari tha. uskaa adhikansh samay vidrohon ke shaman main laga. aarambh main usne anek chote chote rajyon, tathaa cher, pandya evam sinhal ke vidrohon kaa daman kiya. ananthar iske chalukya someshwar se hue koppam ke yuddh main uski mrityu hui. yudhakshetra main hi rajendra dwitiya abhishikt hue. chalukyon ke viruddh hue is yuddh main unki vijay hui. chalukyon ke saath yuddh dirghakaalik tha. rajendra dwitiya ke uttaradhikari vir rajendra ne anek yudhon main vijay praapt kii or praaia: sampurna chol samrajya par purvawat shashan kiya. adhirajendra vir rajendra kaa uttaradhikari tha kintu kuch maheenon ke shashan ke baad kulottung pratham ne usase chol rajyashri chin lee.
 kulottung pratham purvi chalukya samrat rajraj kaa putr tha. kulottung kii maan evam matamahi kramash: rajendra chol tathaa rajraj pratham kii putriyaan thim. kulottang pratham swayan rajendra dwitiya kii putree se vivaahit tha. kulottung ne apane vipaksh evam adhirajendra ke paksh se hue samast vidrohon kaa daman karke apni sthiti sudrudh kar lee. apane vistrut shasankaal main usne adhirajendra ke himachati evam bahanoi chalukya samrat vikramaditya ke anek akramanon evam vidrohon kaa safaltaapurvak saamana kiya. sinhal phir bhi swatantra ho hi gaya. yuvaraj vikram chol ke prayaas sa kaling kaa dakshini pradesh kulottung ke rajya main mila liya gaya. kulottung ne apane antim dinon tak sinhal ke atirikt praaia: sampurna chol samrajya tathaa dakshini kaling pradesh par shashan kiya. usne ek rajdoot bhi china bheja.
 vikram chol kulottung kaa uttaradhikari hua. lagbhag 1118 main vikramaditya chathe ne vengi cholon se chin lee. hoyasalon ne bhi cholon ko kaveri ke paar bhaga diya or mysore pradesh ko adhikrut kar liya.
 kulottung pratham ke baad kaa lagbhag sau varsh kaa chol itihaas adhik mahatvapurn nahin he. is avadhi main vikram chol, kulottung dwitiya, rajraj dwitiya, rajaadhiraj dwitiya, kulottung tritiy ne shashan kiya. in raajaaon ke samay cholon kaa uttarottar avsaan hota rahaa. rajraj tritiy ko pandyon ne buree tarah parajeet kiya or uski rajdhani chin lee. chol samrat apane aakraamakon evam vidrohiyon ke viruddh shaktishaalee hoyasalon se sahaayta lete the or isi kaaran dhire-dhire ve unke saath kii kathputli ban gaye. rajraj ko ekbar pandyon se parajeet hokar bhaagate samay kopperunjig ne akraman kar bandi bana liya, par chhod diya.
 chol vansh kaa antim raja rajendra tritiy hua. aarambh main rajendra ko pandyon ke viruddh aanshik safalataa mili, kintu aisa prathit hota he ki telegu-chod samrajya par gandgopal tikk rajraj tritiy kii nammaatr kii adheenta main shashan kar rahaa tha. ganpati kakatiya ke kanchi akraman ke pashchaat tikk ne usee kii adheenta sweekaar kii. antat: jatavarman sundar pandya ne uttar par akraman kiya or cholon ko parajeet kiya. iske baad se chol shaasha pandyon ke adheen rahe or unki yah sthiti bhi 1310 main malik kafoor ke akraman se samaapt ho gai. .
 cholo ke abhilekhon aadi se gyaat hota he ki unka shashan susangathit tha. rajya kaa sabase bada adhikari raja mantriyon evam rajdhikariyon kii salaah se shashan karata tha. shashansuvidha kii drushti se sara rajya anek mandalon main vibhakt tha. mandal kottam yaa balnaduon main bante hote the. inke baad kii shaskeey parampara main nadu, kurram evam gramm the. chol rajyakaal main inkaa shashan jansabhaon dwaara hota tha. chol gramsabhaayen "ur" yaa "sabha" kahi jaati thim. inke sadsy sabhi gramnivasee hote the. sabha kii kaaryakarini parishad kaa chunaav ye log apane main se karte the. uttaramerur se praapt abhilekh se us gramsabha ke kaaryon aadi kaa vistrut gyaan praapt hota he. uttaramerur gramshasan sabha kii paanch upasmitiyon dwaara hota tha. inke sadsy avaitnaik the evam unka kaarykaal keval varsh bhar kaa hota tha. ye apane shashan ke liye swatantra thim evam samratadi bhi unki kaarywahi main hastkshep nahin kar sakate the.
 chol shaasha prasiddh bhavannirmaataa the. sinchai kii vyavastha, rajmargon ke nirmaan aadi ke atirikt unhone nagaron evam vishaal mandir thanjore main banwaaya. yah pracheen bhartiya mandiron main sabase adhik unchaa evam bada he. thanjore ke mandir kii deevaaron par ankit chitra ullekhneey evam bade mahatvapurn hai. rajendra pratham ne apane dwaara nirmit nagar gangacondpuram main is prakaar ke ek anya vishaal mandir kaa nirmaan karaayaa. cholon ke rajyakaal main murtikla kaa bhi prabhoot vikaas hua. is kaal kii pashaan evam dhatumurtiyan atyant sajiv evam kalatmak hai.
 chol shashan ke antargat sahitya kii bhi badi unnati hui. inke shaktishaalee vijetaon kii vijayon aadi ko lakshya kar anekanek prashasti purna granth likhe gaye. is prakaar ke granthon main jayangondar kaa "kaliganttuparani" atyant mahatvapurn he. iske atirikt tiruttakkadev likhit "jeevak chintamani" tamil mahakavyon main anyatam mana jaataa he. is kaal ke sabase bade kavi kamban the. inhone tamil "ramayana" kii rachana kulottung tritiy ke shasankaal main kii. iske atirikt vyakaran, kosh, kavyashastra tathaa chand aadi vishyon par bahut se mahatvapurn granthon kii rachana bhi is samay hui.
 chol samrajya kii shakti badhane ke saath hi samrat ke gaurav ore aishwarya ke bhavy pradarshan ke kaary bad gaye the. rajbhavan, usamen sevakon kaa prabandh ore darbar main utsavon or anushthanon main yah pravriti parilakshith hoti he. samrat apane jeevankaal hi main yuvaraj ko shashanprabandh main apane saath sambandhit kar letaa tha. samraat ke paas uski maukhik ajna ke liye bhi vishay ek sunishchit pranali ke dwaara aata tha, ek sunishchit vidhi main hi vah kaary rup main parinat hota tha. raja ko paraamarsh dene ke liye vibhinn pramukh vibhaagon ke karmchaariyon kaa ek dal, jise 'udankuttam' kehete the. samrat ke nirantar sampark main rahata tha. samrat ke nikat sampark main adhikariyon kaa ek sangathit vibhaag tha jise oly kehete the1 chol samrajya main naukarshahi susangathit or viksit thi jisamen adhikariyon ke ucch or nimna do varg the. kendriya vibhaag kii ore se sthaneey adhikariyon kaa nirikshan or niyantran karne ke liye kanakani naam ke adhikari hote the. shashan ke liye rajya valnadu athwa mandalm, nadu or kurrum main vibhajit tha. sampurna bhoomi naapi hui thi or karadaayi tathaa karmukt bhoomi main banti thi. karadaayi bhoomi ke bhi swaabhaavik utpaadanshakti or fasal ke anusaar, kai str the. kar ke liye sampurna gram uttaradaayi tha. kabhi-kabhi kar ekatrit karne main kathorta kii jaati thi. bhoomikar ke atirikt chungi, vyavsaayon or makaanon tathaa vishesh avasaron or utsavon par bhi kar the. sena anek sainya dalon main banti thi jinamein se kai ke vishisht naamon kaa ullekh abhilekhon main miltaa he. sena rajya ke vibhinn bhaagon main shivi ke rup main faili thi. dakshin-purvi asia main cholon kii vijay unke jahaji bede ke sanghathan or shakti kaa spasht pramaan he. nyaay ke liye gaanv or jati kii sabhaaon ke atirikt rajya dwaara sthapit nyaayalay bhi the. nirnay saamaajik vyavasthaaon, lekhptr or sakshi ke pramaan ke aadhaar par hote the. maanviya saakshyon ke abhaav main divyon kaa bhi sahaara liya jaataa tha.
 chol shashan kii pramukh visheshta susangathit naukarshahi ke saath ucch koti kii kushaltawali sthaneey swytt sansthaaon kaa sundar or safal saamanjasy he. sthaneey jivan ke vibhinn angon ke liye vividh samuhik sansthaayen thim jo paraspar sahyog se kaary karti thim. nagarm un sthanon kii sabhaayen thim jahaan vyapaaree varg pramukh tha. ur ganv ke un sabhi vyaktiyon kii sabha thi jinke paas bhoomi thi. 'sabha brahmadey' gaanvon ke brahmanon kii samuhik sanstha kaa vishisht naam tha. rajya kii ore se saadhaaran niyantran or samay par ivyay ke nirikshan ke atirikt in sabhaaon ko purna swatantraaa thi. inke kaaryon ke sanchaalan ke liye atyant kushal or samvidhan ke niyamon kii drushti se sangathit or viksit samitiyon kii vyavastha thi jinhen varium kehete the. uttaramerur kii sabha ne parantic pratham ke shasankaal main alp samay ke antar par hi do baar apane samvidhan main parivartan kiye jo is baat kaa pramaan he ki ye sabhaayen anubhav ke anusaar adhik kushal vyavastha ko apnaane ke liye tatpar rahati thim. in sabhaaon ke kartavyon kaa kshetra vyapak or vistrut tha.
 chol nareshon ne sinchai kii suvidha ke liye kuen or talab khudwaaye or nadiyon ke pravaah ko rokkar pathar ke band se ghire jalashay banawaye. karikaal chol ne kaveri nadi par band banwaaya tha. rajendra pratham ne gangapond-cholpuram ke sameep ek jhil khudwai jiskaa band 16 mile lanbaa tha. isko do nadiyon ke jal se bharne kii vyavastha kii gai or sinchai ke liye iskaa upyog karne ke liye pathar kii pranaliyaan or naharen banaai gayi. avaagaman kii suvidha ke liye prashast rajpath or nadiyon par ghat bhi nirmit hue.
 saamaajik jivan main yadhyapi brahmanon ko adhik adhikaar praapt the or anya virgon se apana parthaky dikhalaane ke liye unhone apni alag bastiyaan basaani shuru kar di thim, phir bhi vibhinn virgon ke paraspar sambandh katu nahin the. saamaajik vyavastha ko dharamshastron ke adeshon or aadarshon ke anukool rakhane kaa prayant hota tha. kulottung pratham ke shasankaal main ek gaanv ke bhatton ne shastron kaa adhyayan kar rathkaar naam kii anulom jati ke liye sammat jeevikaon kaa nirdesh kiya. udyog or vyavsaay main lage saamaajik varg do bhaagon main vibhakt the- valangai or idengai. striyaan par saamaajik jivan main kisi bhi prakaar kaa pratibandh nahin tha. ve sampatti kii swamini hoti thim. ucch varg ke purush bahuvivaah karte the. sati kaa prachaar tha. mandiron main gunshila devdasiyaan rahaa karti thim. samaaj main daspratha prachlit thi. daason kii kai kotiyaan hoti thim.
 aarthik jivan kaa aadhaar krishi thi. bhoomika swaamitv samaaj main sammaan kii baat thi. krishi ke saath hi pashupaalan kaa vyavsaay bhi samunnat tha. swarnakaar, dhaatukar or julahon kii kala unnat dasha main thi. vyapaariyon kii anek shreniyan thim jinka sanghathan vistrut kshetra main kaary karata tha. nanadesh-tishaiyayirattu ajjurunwar vyapaariyon kii ek vishaal shrenee thi jo verma or sumatra tak vyapaar karti thi.
 chol samraat shiv ke upaask the lekin unki niti dharmik sahishnutaa kii thi. unhone baudhon ko bhi daan diya. jain bhi shantipurvak apane dharm kaa paalan or prachaar karte the. purvayug ke tamil dharmik pad vedon jaise poojit hone lage or unke rachayita devtaa swaroop maane jane lage. nambi andar nambi ne sarvapratham rajraj pratham ke rajyakaal main shaiva dharmagranthon ko sankalit kiya. vaishnav dharm ke liye yahi kaary nathamuni ne kiya. unhone bhakthi ke maarg kaa darshanik samarthan prastut kiya. unke pautra alavandaar athwa yamunacharya kaa vaishnav aacharyon main mahatvapurn sthaan he. ramanuj ne vishishtadvait darshan kaa pratipaadan kiya mandiron kii puja vidhi main sudhaar kiya or kuch mandiron main varsh main ek din antyajon ke pravesh kii bhi vyavastha kii. shaivon main bhaktimaarg ke atirikt bibhats aacharonvaale kuch sampradaay, pashupat, kapalik or kalamukh jaise the, jinamein se kuch stritv kii aradhana karte the, jo praaia: vikrut rup le leti thi. devi ke upaskon main apana sir katkar chadhaane kii bhi pratha thi. is yug ke dharmik jivan main mandiron kaa vishesh mahatv tha. chote yaa bade mandir, chol rajya ke praaia: sabhi nagaron or gaanvon main is yug main bane. ye mandir, shiksha ke centre bhi the. tyoharon or utsavon par inamen gaan, nrity, natya or manoranjan ke aayojan bhi hote the. mandiron ke swaamitv main bhoomi bhi hoti thi or kai karmchaaree inaki adheenta main hote the. ye bank kaa kaary the. kai udyogon or shilpon ke vyaktiyon ko mandiron ke kaaran jeevika milti thi.
 cholon ke mandiron kii visheshta unke vimaanon or pranganon main dikhalaai padati he. inke shikharastambh chote hote hai, kintu gopuram par atyadhik alankaran hota he. praarambhik chol mandir saadhaaran yojana kii kritiyaan hai lekin samrajya kii shakti or sadhano kii vruddhi ke saath mandiron ke aakaar or prabhaav main bhi parivartan hua. in mandiron main sabase adhik prasiddh or prabhavotpadak rajraj pratham dwaara tanjor main nirmit rajrajeshwar mandir, rajendra pratham dwaara gangapondcholpuram main nirmit gangapondcholeshwar mandir he. chol yug apni kaansya pratimaaon kii sundarataa ke liye bhi prasiddh he. inamen nataraj kii murtiyan sarvatkrisht hai. iske atirikt shiv ke duusare kai rup, brahma, saptamatrikaa, lakshmi tathaa bhoodevi ke saath vishnu, apane anucharon ke saath ram or sita, shaiva sant or kaliyadaman karte hue krishna kii murtiyan bhi ullekhneey hai.
 tamil sahitya ke itihaas main chol shasankaal ko 'swarna yug' kii sangya di jaati he. prabandh sahityarachana kaa pramukh rup tha. darshan main shaiva siddhant ke shastreey vivechan kaa aarambh hua. shekkilaar kaa tiruttonder puranam yaa peridpuranam ugantarkari rachana he. vaishnav bhakthi-sahitya or tikaaon kii bhi rachana hui. aashcharya he ki vaishnav acharya nathamuni, yamunacharya or ramanuj ne praaia: sanskrit main hi rachanaayen kii hai. tikaakaron ne bhi sanskrit shabdon main aakraant manipraval style apanaai. ramanuj kii prashansa main sau padon kii rachana ramanujanurrdadi is drushti se pramukh apwaad he. jain or buddha sahitya kii pragati bhi ullekhneey thi. jain kavi tiruttakkadevar ne prasiddh tamil mahakavy jeevakachintamani kii rachana 10veen shatabdi main kii thi. tolamoli rachit sulamani kii gananaa tamil ke paanch laghu kaavyon main hoti he. kalladnar ke kalladam main prem kii vibhinn manodashaon par sau pad hai. raajakavi jaingonda ne kalingattupparani main kulottung pratham ke kalingayudh kaa varnan kiya he. ottakuttan bhi raajakavi tha jisaki anek kritiyon main kulottung dwitiya ke balykaal par ek pillaittamil or teen chol raajaaon par ula ullekhneey hai. prasiddh tamil ramayanam athwa ramavataram kii rachana kamban ne kulottung tritiy ke rajyakaal main kii thi. kisi agyaat kavi kii sundar kriti kulottugankovai main kulottung dwitiya ke praarambhik krityon kaa varnan he. jain vidvan amitasagar ne chandashastra par yapparungalam naam ke ek granth or uske ek sankshipt rup kii rachana kii. buddha buddhamitra ne tamil vyakaran par virsholium naam kaa granth likhaa. dandielangaram kaa lekhak agyaat he; yah granth dandin ke kavyadarsh ke adarsh par rachaa gaya he. is kaal ke kuch anya vyakaran granth hai- gunavir pandit kaa neminadam or vachchanandimalai, pavanandi kaa nannul tathaa aiyanaridanar kaa purapporalvenbamali. pingalam naam kaa kosh bhi isi kaal kii kriti he.
 cholvansh ke abhilekhon se gyaat hota he ki chol nareshon ne sanskrit sahitya or bhashaa ke adhyayan ke liye vidhyalay sthapit kiye or unki vyavastha ke liye samuchit daan die. kintu sanskrit sahitya main, srijan kii drushti se, cholon kaa shasankaal atyalp mahatv kaa he. unke kuch abhilekh, jo sanskrit main hai, style main tamil abhilekhon se neeche hai. phir bhi venkat madhav kaa rugveda par prasiddh bhashya parantic pratham ke rajyakaal kii rachana he. keshavaswamin ne nanartharnavasankshep naamak kosh ko rajraj dwitiya kii ajna par hi banaaya tha.
