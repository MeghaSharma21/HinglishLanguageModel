 brajabuli us kavyabhasha kaa naam he jiskaa upyog uttar bharat ke purvi pradeshon arthath mithila, bengal, assam tathaa urisa ke bhakt kavi pradhan rup se krishna kii lilaon ke varnan ke liye karte rahe hai. nepal main bhi brajabuli main likhe kuch kavy tathaa naatakagranth mili hai. is kavyabhasha kaa upyog shatabdiyon tak hota rahaa he. isvi san kii 15veen shatabdi se lekar 19veen shatabdi tak is kavyabhasha main likhe pad milte hai.
 yadhyapi "brajabuli sahitya" kii lambii parampara rahi hai, phir bhi "brajabuli" shabd kaa prayog isvi san kii 19veen shatabdi main miltaa he. is shabd kaa prayog abhi tak keval bengali kavi ishwarchandra gupt kii rachana main hi mila he.
 "brajabuli" shabd kii vyutpatti tathaa brajabuli bhashaa kii utpatti ko lekar vidwaanon main bahut matbhed he. yahan ek baat ko spasht kar dena aavashyak he ki brajabuli, brajabhasha nahin he. vyakaran sambandhi donon kii apni-apni alag-alag visheshtaayen hai, vaise bhashatattav kii drushti se yah sweekaar kiya jaataa he ki brajabuli kaa sambandh brajabhasha se he. brajabuli ke padon main brajabhasha ke shabdon kaa prayog adhik dekhne ko miltaa he.
 brajabuli kii utpatti avahatth se hui. avahatth sambandhi thodi si jaankaree praapt kar lenaa aavashyak he. kalkram se apbhransh sahitya kii bhashaa ban chukaa tha, ise 'parinishthit apbhransh' kah sakate hai. yah parinishthit apbhransh uttar bharat main rajasthan se assam tak kavyabhasha kaa rup le chukaa tha. lekin yahan yah bhul nahin janaa chahie ki apbhransh ke vikaas ke saath-saath vibhinn kshentron kii boliyon kaa bhi vikaas ho rahaa tha or baad main chalakar un boliyon main bhi sahitya kii rachana hone lagi. is prakaar parvarti apbhransh or vibhinn pradeshon kii viksit boliyon ke bich jo apbhransh kaa rup tha or jiskaa upyog sahitya rachana ke liye kiya gaya use hi avahatth kaha gaya he. dow sunitikumar chatarji ne batalaaya he ki shauraseni apbhransh arthath avahatth madhyadesh ke alaava bengal aadi pradeshon main bhi kavyabhasha ke rup main apana aadhipaty jamaaye hue tha. yahan ek baat kii ore dhyaan dilaanaa aavashyak he ki yadhyapi avahatth kavyabhasha ke rup main grahan kiya gaya tha phir bhi yah swaabhaavik tha ki praant vishesh kii chhap usapar lagati, isiilie kavyabhasha hone par bhi vibhinn anchalon ke shabd, prakashanbhangi aadi ko ham usamen pratyaksh karte hai.
 "brajabuli" shabd kii vyutpatti ke sambandh main kuch logon ne anumaan lagaaya he ki "brajavali boli" kaa roopaantar "brajaali buli" main hua or "brajaali buli" "brajabuli" bana. yah clisht kalpana he. vastav main adhik tarksangat yah lagata he ki is bhashaa main krishna kii lilaon kaa varnan he atev krishna kii leelabhumi "braj" ke saath iskaa sambandh jod is bhaash ko "brajaboli" samajha gaya hoga jo banglaa ke uccharan kii vishistataa ke kaaran "brajabuli" ban gaya hoga.
 brajabuli main likhe pad mithila, bengal, assam or odisha main paae gaye hai. asmi sahitya main brajabuli kaa pramukh sthaan he. assam kii brajabuli kii rachanaaon main asmi bhashaa kaa swabhaavat: sammishran he. assam ke vaishnav bhakt kaviyon main daasya bhav kii pradhanta he. ve braj se adhik prabhavit the. bengal tathaa urisa ke bhakt kaviyon main bhi kahin-kahin daasya bhav ke darshan hote hai lekin unamem sakhya or madhur bhav kii pradhanta he. bengal or urisa kaa vaishnav-shakti-sahitya radha or krishna kii lilaon se otprot he, lekin asmi ke brajabuli sahitya main radha kaa vaisaa sthaan nahin diya gaya he. mithila main vidyapati ke padon main radha kii pramukhataa he. brajabuli ke kuch naatak bhi mili hai lekin ye naatak keval nepal or assam main hi praapt hue he. bengal yaa urisa main brajabuli ke naatak abhi tak nahin mili hai.
 assam ke bhakt kaviyon main shankardev tathaa unke shishy madhavdev kaa mukhya sthaan he. assam ke janajivan tathaa sahitya par shankardev tathaa unke anuyaayiyon kaa gaharaa prabhaav padaa. brajabuli ko in logon ne apane prachaar kaa saadhan banaaya. urisa ke bhakt kaviyon main raay ramanand kaa pramukh sthaan tha. ye urisa ke gajpati raja pratap rudra ke ek ucch adhikari the. chaitanya mahaprabhu or raay ramanand ke milan kaa jo varnan chaitanya sampradaay ke krishnadas kaviraj ne "chaitanya charitamrita" main kiya he usase pataa chalata he ki madhur bhakthi ke rahasyon se donon purna parichit the. urisa ke anya kaviyon main prataparudra, madhavidasi, raay champati ke naam aate hai.
 bengal main gaudeey vaishnav sampradaay ke bhakt kaviyon kii sankhya bahut adhik he. unamem kuch ke naam yon hai : yashoraj khan, murari gupt, vasudev ghosh, ramanand basu, dwij haridas, parmanandadaas, gyaandas, narottams, krishnadas kaviraj, govindraj kaviraj. brajabuli ke antim shreshth kavi ke rup main rabindranath thakur kaa naam liya ja saktaa he. unki "bhanusingh thakurer padaavalee" san 1886 i. main prakashit hui. brajabuli ke pad, bhashaa or bhav kii drushti se atyant madhur hai.
