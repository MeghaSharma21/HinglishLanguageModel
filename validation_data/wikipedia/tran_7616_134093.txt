 
 
 elizabeth dwitiya  united kingdom, canada, australia, newzealand, jamaica, barbados, bahamas, grenada, papua new gini, solomon dweepasmooh, tuvaalu, sant loosia, sant vincent or grenadins, beliz, antigua or barbuda or sant kits or nevis kii maharani hai. iske atirikt vah rashtramandal ke 54 rashtron or rajyakshetron kii pramukh hai or british samraji ke rup main, vah angrezi carch kii sarvocch rajyapal hai or rashtramandal ke solah swatantra samprabhu deshon kii sanvaidhanik maharani hai.
 elizabeth ko nijee rup se par ghar par shikshit kiya gaya tha. unke pita, jorge shashtham ko 1936 main britain or british upnivesh bharat kaa samraat banaaya gaya tha. 
 6 farvari 1952 ko apane rajbhishek ke baad elizabeth rashtrakul kii adhyaksh va saath swatantra deshon united kingdom, pakistan abhirajya, australia, newzealand, canada, dakshin africa va silon kii shaasha rani ban gayin. unka rajbhishek samaaroh apane tarah kaa pehla aisa rajbhishek tha jiskaa doordarshan par prasaaran hua tha. 1956 se 1992 ke dauraan vibhinn deshon ko swatantraaa milte rahane se unki riyasaton kii sankhya kam hoti gai. vah vishwa main sabase vruddh shaasha or britain par sabase zyada samay tak shashan karne vaali rani he. 9 sitambar 2015 ko unhone apni paradaadi maharani victoria ke sabase lambey shasankaal ke kirtiman ko tod diya va britain par sarvaadhik samay tak shashan karne vaali va samraji ban gayin.
 elizabeth kaa janm landan main duk jorz shashtum va rajmata rani elizabeth ke yahan paidaa huin va unki padhai ghar main hi hui. unke pita ne 1936 main edward 8 ke raaj-paath tyaagane ke baad raaj grahan kiya. tab vah rajya kii uttaradhikari ho gayi thim. unhone duusare vishwayuddh ke dauraan janasevaon main hissaa lenaa shuru kiya va sahaayak pradeshik seva main hissaa liya. 1947 main unka vivaah rajkumaar philip se hua jinase unke chaar bachche, charles, aine, rajkumaar endrew or rajkumaar edward hai.
 elizabeth ke shashan ke dauraan united kingdom main kai mahatvapurn badlaav hue, jaise africa kii british upniveshikaran se swatantraaa, euke kii sansad kii shaktiyon kaa wales, scotland, england va ireland kii sansadon main vibhaajan ityadi. apane shasankaal ke dauraan unhone vibhinn yudhon ke dauraan apane rajya kaa netritv kiya.
 elizabeth kaa janm 21 april 1926 ko 02:40 ko apane dada jorz pancham ke shasankaal ke dauraan hua. unke pita rajkumaar albert, raja ke duusare putr the. unki maan, elizabeth, york kii dachez, scottish arl cloude boves-leon kii choti beti thim. 29 may ko york ke sheersh padri cosmo gordon laing ke dwaara unhen birmingham mahal ke nizi prarthana ghar main isaai dharm main pravesh karaayaa gaya. or elizabeth kaa namakaran kiya.
 elizabeth kii bahan, rajkumaari margaret kaa janm 1930 main hua. donon bahanon ko ghar par hi apni maan va shikshika marian croford kii dekharekh main itihaas, sangeet, bhashaa kii shiksha di gai. 1950 main craford ne elizabeth va unki bahan kii da little princezez sheershak se ek jeevani prakashit kii. pustak main elizabeth ke ghodon va paaltu kutton ke prati lagaav, aagyaakaarita va jimmedaar swabhaav kaa varnan he. unki chacheri bahan margaret rhods unhen ek chulabuli choti ladki, lekin behad samvedansheel va sabhy bataati hai. 
 apane dada ke shasankaal ke dauraan elizabeth singhaasana ke liye uttaradhikaar ke maamle main tisare kramank par thim. unke pehle unke taaoo edward 8 or unke pita james 6 the. unke taaoo kii kisi santan hone se pehle hi elizabeth paidaa ho gayin thim isaliye janata main unke prati nbehad utsukata thi lekin unke rani ban jane ke bare main kisi ne nahin sochaa tha kyonki sab samajhate the ki unke taaoo jo abhi yuva the, shaadi karke apnin santane paidaa karenge va unki santane hi bhavishya kii raja yaa rani hongi. jab unke dada kii 1936 main mrityu ho gayi or unke taaoo edward 8 raja bane wo apane pita james ke baad singhaasana ke daavedaaron kii pankti main duusare kramank par aa gayin. usee varshaant main edward 8 ne talakshuda vailis simpasan se hone vaali apni vivaadaaspad shaadi ke liye gaddi chod di. parinamswaroop elizabeth ke pita james 6 raja bane va elizabeth raaj uttaradhikari. agar unke matapita ko koi betaa hota to wo uttaradhikaar kii suchi main apane bhai se pichad jaatin lekin aisa nahin hua or wo hi james 6 ke baad england kii rani baniin.
 1939 main unke mata-pita shahi yatra par canada va australia gayi. tab elizabeth itani lambii yatraayen karne ke lihaaz se bahut choti thim or unhen landan main akele ruknaa pada. unke mata-pita unase niyamit rup se vaartalap karte rahe the or unhone 18 may ko pehla shahi atlantic-paar dhoorbhaash vaarta kii.
 elizabeth apane hone vaale pati rajkumaar philip se 1934 or 1937 main mili thim. philip unke dur ke rishtedaar the. iske baad unki mulaakaat 1939 main shahi nausena mahavidhyalay main hui. elizabeth bataati hai ki 13 varsh kii hi umr main unhen philip se prem ho gaya tha or unhone patr vyavhaar prarambh kar diya tha. 9 july 1947 ko unke sagaai kii ghoshnaa hui thi. 
 sagaai vivaadon se achhuti naa rah saki: philip aarthik rup se kamjor the, ek videshi the, or unki bahanon ne naji party se sambandh rakhane vaale german adhikariyon se shaadiyaan kii thim. marian croford likhti hai ki raja ke kuch salaahkar unhen rajkumaari ke laayak nahin maanate the. vah bina samrajya ke rajkumaar the. kuch logon ne unke videshi hone par bhi bahut shor kiya. elizabeth kii maan bhi unki bahanon ke german sambandh hone kii vajah se unhen pasand nahin karti thim. haalanki baad main unki dharna badal gayi.
 vivaah se pehle philip ne apni unani va danish oopaadhiyaan tyaag deen, greek ruudhivaadee isaai se badal kar anglican ho gayi or namshaili leftinent philip mountbetten dhaaran kar lee. mountbetten unki british mata kaa paariwarik upnaam tha. vivaah ke kuch hi samay pehle unhen edinburgh kaa duk bana diya gaya or iske saath hi unke naam ke aage hiz royal hyness kii shahi oopaadhi lag gayi.
 elizabeth or philip kaa vivaah 20 navambar 1947 ko westminster abi main hua. unhen duniya bhar se 2500 uphaar mili.yuddh ke baad ke britain main german virdohi bhaavana itani zyada thi ki edinburgh ke duk ke german sambandhiyon va rishtedaaron or yahan tak kii unki teenon bahanon ko bhi vivaah main nimantrit nahin kiya gaya tha. rajkumaari ke taaoo va windsar ke duk, jo pehle raja edward 8 the ko bhi is vivaah main nahin bulaayaa gaya tha.
 1951 ke dauraan, jorz 6 kaa swasthy kharaab rahane laga tha or is vajah se aksar elizabeth unki anupasthiti main samuhik samarohon main unka pratinidhitiv karti thim. oktober 1951 main canada ke apni sarkari yatra ke dauraan unki nizi sahayika ne apane saath unke rani hone kaa ek ghoshnaptr le gayi thim taaki unki yatra ke dauraan raja kii mrityu ho jane par canada kii sarkaar ke dwaara elizabeth ko euke kaa shaasha mana jaae. 1952 ke uttarardh main elizabeth va philip kenya hote hue australia va newzealand kii yatra par gayi. 6 farvari 1952 ko kenya main apane awaas pahunchane par unhen raja kii mrityu kaa samachar mila. philip ne yah samachar apni patni ko diya. unhen apane liye koi rajasi naam chunane ko kaha gaya or unhone elizabeth naam rakhe rahanaa hi chunaa. rajbhishek hone tak unhen ghoshit rani mana gaya or landan lautne par vah philip ke saath buckingham pales main rahane chali gayin.
 chunki patni shaadi ke baad apane pati kaa upnaam rakh leti he isliye elizabeth ke rajbhishek ke vakt aisa laga ki shahi ritiyon or itihaas ke maddenzar ab euke ke shahi gharaane kaa naam windsar rajgharaana se badalakar unke pati ke upnaam par mountbeton rajgharaana ho jaayegaa. british pradhanmantri winston churchill or elizabeth kii daadi tech kii mairi ne shahi gharaane kaa naam windsar rajgharaana rakhe rahane par hi jor diya. 9 april 1952 ko elizabeth ne windsar ko hi shahi gharaana bane rahane kii ghoshnaa kii. duk ne shikaayat kii ki wo desh main ekmaatr aise purush hai jo apane bacchon ko apana naam bhi nahin de sakate. 1960 main, rani mairi ki 1953 main mrityu va churchill ke 1955 main tyaagptr dene ke baad elizabeth or philip ke beton va purush vanshajon jinhen koi bhi shahi oopaadhiyaan nahin mili yaa milengi ke liye mountbetten-windsar kaa upnaam apanaaya gaya.
 rajmata mairi ke 24 march ko dehanth ke baavjood rajbhishek kaa kaarykram 2 june 1953 ko mairi ke icchaanusaar kiya gaya. rajtilak va paramprasad grahan karne ke alaava is samaaroh kaa pehali baar doordarshan par prasaaran hua. rajbhishek ke vakt pahana hua unka goun norman hartnel se mangavaya gaya tha or hone vaali rani ke nirdesh par rashtrakul deshon ke phulon ke chinhon se sajaayaa gaya tha. england- tuder gulab; scot- kantedaar paudha; wales hari pyaaz; irish shaimrock; australian- vaital; canadian chinar kii pattee; newzealand kaa silver fern; dakshin africa protiya; bharat or selon kaa camel kaa phool or pakistani genhu, jute va kapaas kaa paudha.
 elizabeth ke janm ke baad se hi british samrajya kaa rashtrakul ke deshon main parivartit hona jari rahaa. 1952 main unke rajarohan ke pashchaat vibhinn swatantra rashtron ke adhyaksh ke rup main unki bhoomika sthapit ho chuki thi. 1953–54 ke dauraan, rani or unke pati 6 maheenon kii ek vishwa yatra par nikle. australia va newzealand par shashan ke dauraan vahaan jane vaali vah pehali shaasha baniin. apane shasankaal ke dauraan elizabeth ne bahut saare deshon va rashtrakul rashtron kaa aadhikarik daura kiya or ek rashtradhyaksh ke taur par vah sabase zyada videshi yatraayen karne vaali shaasha hai.
 1957 main, aadhikarik yatra par vah america gayin va rashtrakul deshon kii taraf se sayukt raashtra sabha ko sambodhit kiya. usee yatra ke dauraan unhone canada ke teisavin sansad sabha kaa uddhatan kiya or aisa karne vaali pehali canadian shaasha baniin. 2 saal baad canada kii rani ke taur par unhone ek baar phir america kaa daura kiya va canada main apni praja se milin. 1961 main unhone cyprus, bharat, pakistan, nepal or iraan kaa daura kiya. usee varsh ghana main vahaan ke swatantraaa senaniyon ke dwaara apni hatya kii ashankaon ko darkinar karte hue unhone rani ke taur par apana farz nibhaane kii baat kahi or ghana kii yatra par gayin.
 apane sampurna shasankaal main sirf ke 1959 va 1963 main garbhaadhan ke dauraan hi unhone british sansad satr kaa uddhatan nahin kiya. paaramparik samaruhon main hissaa lete rahane ke saath saath unhone nai paramparaayen bhi sthapit kin. australia va newzealand ke 1970 kii apni yatra main unhone pehali baar saamaanya logon se mulaakaaten kin.
 1960 or 1970 ke dauraan british upnivesh se swatantraaa paane vaale africa va carabian deshon kii sankhya main teji se izapha hua. 20 se zyada deshon ko britain se swatantraaa mili. 1965 main rhodesia ke pradhanmantri ian smith ne ekatarfa swatantraaa kii ghoshnaa kar di or elizabeth ke prati vafadari or patibaddhta kii baat bhi kahi. rani ne ek aupchaarik ghoshnaa main smith ko barkhaast kar diya or antarrashtriya samooh ne rhodesia par vibhinn tarah kii paabandiya laga deen.  jaise jaise britain kaa apane puraane samrajya se naata kamjor hota gaya britain ne europea sangh main pravesh chaha jo use 1973 main mil gaya.
 1977 main, elizabeth ne apane shasankaal kii rajat jayanti manaai. rashtrakul main daawaton or aayojanon kaa daur chalaa. in samarohon ne rani kii lokapriyata ko or sthapit kiya. aglaa varsh unke liye behad chaunkaane vaala va dukhabhraa rahaa jab rani ke chitrakaar va surveykshak anthoni blant ek samavaadi jasoos niklaa va unke rishtedaar louis mountbeton kaa irish republican sena dwaara katl kar diya gaya..
 paul joseph james martin ke anusaar 1970 ke ant tak rani yah maanane lag gayi thim ki canada ke pradhanmantri trudyu ke liye britain kii satta koi myne nahin rakhti he.1980 main canadian samvidhan ke british pitrusatta se algaav kii charchaa ke liye canadian rajanetaaon ke landan pravaas ke dauraan unhone rani ko is vishay main british netaaon ke mukaable zyada avgat va jaankaar paaya. prastaav C-60 ke girane ke baad vah vyaktigat rup se is vishay main ruchi le rahi thim kyonki isse canada main unke rashtradhyaksh kii bhoomika khatm hone vaali thi. canadian samvidhan par se british sansad kii pitrusatta hat gayi lekin rajshahi barkaraar rahi. vahaan ke pradhanmantri trudyu ne apni yaadon main kaha he ki rani ne uske samvidhan sansodhano kaa samarthan kiya tha or vah unki budhimatta se behad prabhavit tha.
 1981 main rajkumaar charles va ladi diana spencer ke vivaah se 6 hafte pehle truping da color samaaroh ke dauraan maharani par paas se 6 goliyaan chalaai gayin thim. police ne baad main pataa kiya kii goliyaan nakli thim. akramanakari 17 varshiya marcus sargent ko 5 varsh ke karawas kii sajaa hui jise 3 varsh baad mukt kar diya gaya. is dauraan maharani ke shantchitt rahane va apane ghode va jin ko sanbhale rakhane ke kaushal kii jam kar prashansa hui. april se sitambar 1982 ke dauraan maharani apane bete rajkumaar andrew jo us samay fockland kaa yuddh main british senaaon kii taraf se lard rahe the, ko lekar thodi chintit lekin gaurvanvit rahati thim. 9 july ko rani ke bankingham pales main sthit kamare main ek ghuspaithiya, maaikel fagan pahunch gaya. 7 minute baad surakshakarmiyon ke aane se pehle tak rani ne shantchitt rahete hue use baton main uljhaae rakhaa. haalanki unhone ronaald reagan kaa 1982 main windsar kile main swaagat kiya tha or swayan bhi unke california sthit formahouse ja chuki thim, america prashasan ke rani ke shashan vaale ek caribbian rajya grenada par unhen bina suchit kiye akraman karne se behad cruddh ho gayin.
 1991 main, khadi yuddh ke jeet kii khushi main america sansad ke sanyukt satr ko sambodhit karne vaali wo pehali angrej shaasha thim.
 24 navambar 1992 ko apane rajbhishek kii chalisvin varshaganth par ek sambodhan main unhone 1992 ko apane liye ek bhayaavah varsh bataaya. march main unke duusare putr rajkumaar andryu, york ke duk or unki patni sara, york kii dches kaa talaak ho gaya tha; april main, unki beti eni, shahi rajkumaari kaa bhi apane pati captain mark philips se algaav ho gaya.; oktober main zarmany ke apane ek rajasi daure par dressden main cruddh pradarshnakariyon ne unpar andey phenke. or navambar main windsar kile ko aag se bahut nuksaan pahunchaa tha. rajasatta ko bahut zyada nakaaratmak chhavi va janata ke gusse va dilchaspee kaa saamana karnaa padaa tha. ek asambhavit vyaktigat sambodhan main rani ne kaha ki santhaan ko jan aalochanaon kaa sammaan karnaa chahie. lekin aalochanaon ko bhi halke andaaj main sabhy tareekon va samajhadaari se kiye jane kii aavashyaktaa he. do din baad pradhanmantri jon major ne shahi aay main sudhaaron kii ghoshnaa kii, isamen rani dwaara pehali baar 1993 se kar diye jane kaa praavdhaan tha. disambar main, charles, wales ke rajkumaar or unki patni dyna, wales kii rajkumaari aadhikarik rup se alag ho gayi. varshaant main rani ne da san naamak akhbaar pe copirite ulanghan kaa mukadmaa daayar kiya jab samachar patr ne unke vaarshik shahi christmas sandesh ke kuch ansh uske shahi aadhikarik prasaaran se do din pehle hi prakashit kar diye. samachaarpatr ko unke vakil kaa shulk dena padaa or £200,000 charity ko dene pade.
 aagaamee varshon main charles or diana ke sambandhon ke bare main saarvajanik khulaase hote rahe. in varshon main britain main ganatantr pranali kii maang lagaataar uthati rahi lekin rani kii lokapriyata bhi bani rahi va unki rajshahi ko koi khatra nahin utpann hua. aalochanaon kaa kendra rani ke vyavhaar va kshamtaaon se zyada rajasatta va shahi rajgaraane ke sadasyon par zyada aadhaarit thi. apane pati, pradhanmantri, cantarbari ke arqbishap or apane nizi sahaayak se salaah ke pashchaat unhone charles or diana ko likhaa ki ab unka talaak lenaa jaruri ho gaya he. talaak ke ek saal baad jo 1996 main hua tha diana kii 31 agast 1997 ko paris main sadak durghatana main mrityu ho gayi. rani apane bete or poton ke saath balamoral mahal main chhuttiyaan bitaa rahi thim. diana ke dono bete is maukey par carch janaa chaahate the jahaan rani or charles unhen le gayi. is akele saarvajanik upasthiti ke baad rani or rajkumaar ne paanch dinon tak wiliam or harry ko balamoral main press se bachaa kar rakhaa taaki wo apni maan kii mrityu kaa shok manaa saken.lekin raaj-parivaar ke ekantavaas or buckingham mahal par british jhande ko shok main aadha naa jhukaae rakhane par janaata ke gusse kaa shikaar hona padaa. janabhaavana ke aage jhukate hue rani ne vishwa ko landan lautakar diana ke antim sanskaar ke ek din purv 5 sitambar ko die ek sidhe prasaarit hue sandesh main unhone diana va unke bacchon ke prati apni prempurna bhaawanaaon kaa izhaara kiya. parinamswaroop janata kaa virodh shant hua.
 2002 main, elizabeth ne apane shasankaal kii swarna jayanti puri kii. unki bahan or maan kaa farvari or march main nidhan ho gaya. media swarna jayanti ke samarohon ko lekar sashankit thi. unhone jamaica se shuru karke apane rashtramandal ke daure kiye.
 haalanki vah aaajeevan swasth raheen, 2003 main unke ghutanon kaa oparation hua. 
 may 2007 main vah pradhanmantri tony blair kii nitiyon se wo khafa thim. british senaaon kii afghanistan va iraq main jarurat se zyada samay tak tainaati se bhi vah chintit thim. haalanki uttari ireland main shanti bahaali ke blair ke prayaason kii unhone tarif kin.may 2011 main irish raashtrapati mairi maikelsi ke nimantran par ireland ganraajya kii aadhikarik yatra par jane vaali wo pehali british rani baniin.
 maharani ne 2010 main ek baar phir sayukt raashtra mahasabha ko rashtrakul deshon va british riyasaton ke adhyaksh ke taur par sambodhit kiya. sayukt raashtra adhyaksh, baan kii moon ne unka yug kaa sahaara ke taur par parichay karavaaya. neuyork kii apni yatra ke dauraan unhone 11 sitambar 2001 ke hamale main maare gayi british logon kii yaad main ek udyaan kaa udghaatan kiya. oktober 2011 main australia kii unki yatra jo 1954 ke baad se 16vin yatra thi ko press dwaara unki zyada umr kii vajah se vidaai yatra kaa naam diya gaya.
 2012 main rani ke 60 varshon ke shasankaal ko elizabeth kii hirak jayanti ke taur par manaaya gaya. sabhi riyasaton main jashn samaaroh yojit kiye gayi. rajarohan diwas par die apane ek sambodhan main unhone kaha ki is vishesh varsh main jab main swayan ko ek baar phir aapaki seva main samarpit kar rahi hoon, ummid karti hoon ki ham sab parivaar, mitra va padosiyon ke saath or ekta main nihit shakti ko yaad rakhenge..... main is baat kii bhi ummid karti hoon ki yah jayanti varsh garmjoshi se bhavishya kii ore dekhne or 1952 se abhi tak hue vibhinn mahaan badlaavon ke liye ishwar ko dhanyavad dene kaa bhi samay laayaa he unhone apane pati ke saath is maukey par puure united kingdom kii yatra kii or unke bacchon va naati poton ne unke pratinidhi ke taur par unki anya riyasaton va rashtrakul deshon kii yatra kii. 4 june ko jayanti varsh ke sammaan main duniya bhar main mashaalen jalaai gayin.
 rani ne 2012 greeshmakaleen olympic kii shruwaat 27 july or 2012, greeshmakaleen paralampix kii shruwaat 29 agast 2012 ko landan main kii. iske pehle vah 1976 ke greeshmakaleen olympic kaa montrial main udghaatan kar chuki hai. do deshon main do olympicon kaa udghaatan karne vaali wo akeli rashtradhyaksh hai. landan olympic ke udghaatan samaaroh ke dauraan chalaae gaye ek chalchitr main unhone james bond kaa kirdaar nibhaane vaale dainiel craig ke saath ek choti si bhoomika bhi nibhaai thi. film udyog ke prati apane utsahvardhak vyavhaar ke liye 4 april 2013 ko unhen bafta puraskaar se sammanit kiya gaya.
 babbti umr va kam yatraayen karne ke chikitsakeey sujhaavon par amal karne kii vajah se vah 2013 main srilanka main yojit hue rashtramandal samaaroh main hissaa naa le sakin, unki jagah unke putr rajkumaar charles ne is sabha kii adhyakshata kii. 1973 se wo isaki adhyakshata lagaataar karti raheen thim.
 maharani, disambar 2007 main apni paradaadi maharani victoria ke baad sabase zyada samay tak jivit rahane vaali va 9 sitambar 2015 ko sabase zyada samay tak british samrajya par shashan karne vaali british rashtradhyaksh baniin. is kirtiman ke saath-saath unhen vishwa itihaas main sabase lambey samay tak shashan karne vaali maharani kaa bhi khitaab hasil ho gaya he. unka abhi bhi rajpth tyaagane kaa koi iraadaa nahin he jabaki rajkumaar charles kaa maharani jo 2016 main 90 varsh kii ho jaayengi ke pratinidhi ke taur par shahi kartavyon ko nibhaane ke maukey badhate hi rahenge.
 
 elizabeth ne rashtrakul main tamaam oopaadhiyaan va sammanjanak sainya sthaan arjeet kiye hai. unhen desh-videsh se vibhinn prakaar ke namakaran alankaaron va sammanjanak oopaadhiyon se nawaaza gaya he. apni har riyasat main unki ek alag oopaadhi he jinaki style ek hi he: jaise jamaica main qvin of jamaica and har adar riyalms and territaries arthath jamaica va apane anya riyasaton kii maharani. australia main qvin of australia and har adar riyalms and territaries ityadi. channel dweep or oil of main jo alag riyaasaten hone ke bazaae centre shasit yaa taj par nirbhar rajya hai vahaan unhen kramash: normeindi kii duk va main kaa lord kii oopaadhi mili hui he. anya sheliyaan hai aasthaa kaa rakhwala or lankaster ke duk. maharani se baat karte hue yaa unhen sambodhit karte hue unhen yor magesti or uske baad mam kaha jaataa he.
 21 april 1944 se unke rajbhishek tak elizabeth ke jhande main logenz hota tha jisape united kingdom kaa kul chinh bana rahata tha jo teen binduon vaale nishaan main banta rahata tha. inamen se pehle va tisare saint jorge ke cross va madhya bindu ek tuder gulab hota tha. rajbhishek ke baad, unhone apane pita dwaara istemaal kiye ja rahe vibhinn kul-chinhon ko apane jhande main viraasat ke taur par shaamil kar liya.
 sabhi pustaken angrezi main
 {{s-bef|before=jorge jelico, jelico ke duusare arl
