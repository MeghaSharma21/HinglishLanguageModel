 kram-vikaas kisi jaivik aabaadi ke anuvanshik lakshanon ke pidiyon ke saath parivartan ko kehete hai. jaivik aabaadiyon main genetic parivartan ke kaaran avlokan yogya lakshanon main parivartan hota he. jaise-jaise genetic vividhta pidiyon ke saath badalati he, prakritik varan se wo lakshan zyada saamaanya ho jate hai jo uttarjivan or prajnan main zyada safalataa pradaan karte hai.
 prithvi kii umr lagbhag 4.54 arab varsh he.jivan ke sabase puraane nirvivaadit saboot 3.5 arab varsh puraane hai.ye saboot pashchimi australia main 3.5 varsh puraane balua pathar main mili microbial chataayee ke jeevashm hai.jivan ke is se puraane, par vivaadit saboot ye hai: 1) greenland main mila 3.7 arab varsh purana grafite, jo kii ek biogenic padaarth haior 2) 2015 main pashchimi australia main 4.1 arab varsh puraane pattharon main mili "biotic jivan ke avshesh".
 kram-vikaas jivan kii utpatti ko samajhane kii koshish nahin karata he . par kram-vikaas yah samajhaata he ki pracheen saral jivan se aaj kaa jatil jivan kaise viksit hua he.aaj kii sabhi jatiyon ke bich samanta dekh kar yah kaha ja saktaa he ki prithvi ke sabhi jeevon kaa ek saajha purvaj he. ise antim saarvjaanik purvaj kehete hai. aaj kii sabhi jatiyaan kram-vikaas kii prakriya ke dwaara is se utpann hui hai.sabhi shakson ke paas jeens ke rup main anuvaanshik padaarth hota he. sabhi shaks ise apane mata-pita se grahan karte hai or apni santan ko dete hai. santanon ke jeens main thodi bhinnata hoti he. iskaa kaaran utparivartan or langik janan ke dauraan maujuuda jeens main pherbadal he.iske kaaran santane mata-pita or ek duusare se thodi bhinn hoti hai. agar wo bhinnataayen upyogi hoti hai to santan ke jivit rahane or prajnan karne kii sambhaavna zyada hoti he. iske kaaran agali peedi ke vibhinn shakhson ke jivit rahane or prajnan karne kii sambhaavna samaan nahin hoti he. falswaroop jo lakshan jeevon ko apni paristhitiyon ke zyada anukulit banaate hai, agali pidiyon main wo zyada saamaanya ho jate hai.ye bhinnataayen dhire-dhire badhati rahati hai. aaj dekhi jane vaali jeev vividhta ke liye yahi prakriya jimmedaar he.
 adhikansh genetic utparivartan shakson ko na koi sahaayta pradaan karte hai, na unki dikhaawat ko badalte hai or na hi unhen koi haani pahunchaate hai. genetic drift ke madhyam se ye nishpaksh genetic utparivartan keval sanyog se aabaadiyon main sthapit ho jate hai or bahut pidiyon tak jivit rahete hai. iske vipareet, prakritik varan ek yadrichhik prakriya nahin he kyonki yah un lakshanon ko bachaati he jo jivit rahane or prajnan karne ke liye jaruri hai.prakritik varan or genetic drift jivan ke nity or gatisheel ang hai. arabon varshon main in prakriyaaon ne jivan ke vansh vriksh kii shakhaon kii rachana kii he.
 kram-vikaas kii aadhunik soch 1859 main prakashit charles darwin kii kitaab jeevajatiyon kaa udbhav se shuru hui. iske saath grager mendal dwaara padpon par kiye gaye adhyayan ne anuvaanshiki ko samajhane main madad kii.jeevashmon kii khoj, jansankhya anuvanshiki main pragati or vaigyanik anusandhan ke vaishvik natwork ne kram-vikaas kii kriyavidhi kii or adhik vistrut jaankaree pradaan kii he. vaigyanikon ko ab nayi jatiyon ke udgam kii zyada samaj he or unhone ab prajatikaran kii prakriya kaa avlokan prayogshaala or prakruti main kar liya he. kram-vikaas vah mul vaigyanik siddhant he jise jeevvaigyanik jivan ko samajhane ke liye prayog karte hai. yah kai vishyon main prayog hota he jaise ayurvigyaan, maanas shaastra, jaev sangrakshan, maanavshaastra, forensik vigyaan, krishi or anya saamaajik-saanskrithik vishay.
 kram-vikaas ke mukhya vichaar sankshep main nimnlikhit hai:
 19 veen shatabdi main prakritik itihaas ke sangrahalay kaafii lokapriy the. is dauraan europea khojayatraayen or nausena ke abhiyaan bade sangrahalayon ke prakritik vaigyanikon or sangrahadhyakshon ko saath le jate the. charles darwin ek graduate the jo prakritik itihaas vigyaan ke vishay main shikshit or prashikshit the. unke jaise prakritik itihaaskaar sangrahalayon ke liye namoonon ko ikattha karte the, unki soochi banaate the, unka varnan or adhyayan karte the. darwin echemes beagal naamak jahaaj par prakritik vaigyanik kaa kaam kar rahe the. unhen duniya bhar kii paanch varsh kii anusandhan yatra kaa kaam saunpa gaya tha. apni yatraaon ke dauraan unhone bahut se jeevon ke namoonay ekatrit kiye or unka nirikshan kiya. unhen dakshini america ke taton or nazadiiki gailapagos dweepasmooh ke vividh jeevon main khaas dilchaspee thi.
 darwin ko dur-dur ke sthanon se namoonay ekatrit karne or unka adhyayan karne se vyapak anubhav praapt hua. apane in adhyayanon se unhone yah vichaar pesh kiya ki har jati apane jaise lakshanon vaale purvajon se viksit hui he. 1938 main unhone samajhaayaa ki yah ek prakritik prakriya se kaise ho saktaa he. unhone is prakritik prakriya ko prakritik varan kaa naam diya.
 kisi aabaadi kaa aakaar uske parivesh main maujuud sansadhano kii maatra par nirbhar karata he. varshon tak aabaadi kaa aakaar sthir bana rahane ke liye aabaadi ke aakaar or uplabdh sansadhano main santulan bana rahanaa jaruri he. parivesh jitani santanon ko aashray de saktaa he, us se adhik paidaa hoti hai. iske kaaran kisi bhi peedi ke sabhi shaks jivit nahin rah sakate hai. isliye uttarjivan ke liye jaruri sansadhano ke liye hameshaa ek pratyogi sangharsh bana rahata he. is se darwin ko ehsaas hua kii uttarjivan keval sanyog par nirbhar nahin karata he. unhen ehsaas hua ki uttarjivan shakson kii bhinnataaon, yaa "lakshanon", par nirbhar karata he. kuch lakshan shakson kii uttarjivita main sahaayta karte hai or kuch usamen baadha daalate hai. parivesh ke zyada anukulit shaks apane kam anukulit pratidwandviyon kii tulana main agali peedi ko zyada santaanen dete hai. jo lakshan uttarjivan or prajnan main baadha daalate hai wo kuch pidiyon ke baad lupt ho jate hai. jo lakshan uttarjivan or prajnan main sahaayta karte hai wo peedi dar peedi jamaa hote rahete hai. is prakaar shakson kii uttarjivan or prajnan kii asmaan kshamta ke kaaran dhire-dhire aabaadiyon main parivartan ho jaataa he.
 praaniyon or padpon main bhinnataaon ke avlokan prakritik varan ke siddhant kii buniyaad bane. darwin ne dekha ki orchidon or kiton main ek khaas saajhedaari hoti he jo padpon ke paragan main madad karti he. unhone dekha ki orchidon main aisi bahut sari sanrachanaayen hoti hai jo kiton ko aakarshith karti hai, taaki pushpon kaa paraag unke sharir main chipak jaae. is prakaar se kit ek nar orchid se ek maadaa orchid tak paraag dhote hai. orchidon kii jatil dikhaawat ke baavjood, ye visheshikrut bhaag unheen moolbhoot sanrachanaon se banate hai jinase anya pushp banate hai. apni pustak orchidon kaa nishechan main darwin prastaavit karte hai ki orchid pushp pehle se maujuud pushp bhaagon se prakritik varan kii prakriya ke dwaara parivesh ke zyada anukulit bane hai.
 darwin abhi apane vichaaron par anusandhan or prayog kar hi the ki unhen alfred rasal vailes se ek chitthee mili. is chitthee main vailes ne darwin ke siddhant ke jaise ek siddhant kaa varnan kiya tha. iske kaaran donon ne in siddhanton kaa sanyukt prakaashan kiya. vailes or darwin donon jivan ke itihaas ko ek vansh vriksh kii tarah dekhte the, jisamen shakhaon kii nok aaj kii jatiyon ko darshaati he or shakhaon ke vibhajit hone kii jagah ek saajhe purvaj ko. darwin ne kaha ki jivit chizein rishtedaar hai. iskaa matlab tha ki sara jivan thode se saral purvajon se utpann hua he. or yah bhi sambhaavna thi ki sabhi jeevon kaa ek hi purvaj ho.
 darwin ne prakritik varan dwaara kram-vikaas ke apane siddhant ko 1859 main apni pustak jeevajatiyon kaa udbhav main prakashit kiya. unke siddhant kaa matlab he ki maanav samet sabhi jeev aviraam prakritik prakriyaaon kii upaj hai. iske kaaran kuch dharmik guton ne kram-vikaas ke siddhant par aapatti uthaai he. iske vipareet vaigyanik samudaay main 99 pratishat se zyada log is siddhant kaa samarthan karte hai.
 aksar prakritik varan ko swasthitam kii uttarjivita kaa paryaay samajha jaataa he, par ye abhivyakti 1864 main prakashit harbart spencer kii pustak jeevigyaan ke siddhant se janmi he, jo darwin kii kitaab ke paanch varsh baad prakashit hui thi. swasthitam kii uttarjivita prakritik varan kii prakriya ko galat dhang se samajhaati he kyonki prakritik varan keval uttarjivan ke bare main nahin he or hameshaa swasthitam hi nahin jivit rahata he.
 darwin ke prakritik varan ke siddhant ne kram-vikaas ke aadhunik siddhant kii neenv rakhi. unke anusandhanon or avlokanon ne dikhaaya ki ek aabaadi ke shaks ek duusare se bhinn hote hai, in bhinnataaon main se kuch bhinnataayen mata-pita se milti hai or prakritik varan in bhinnataaon ko chunata or tyaagta he. par ve in bhinnataaon kaa kaaran nahin bataa sake. apane se pehle ke jeev vaigyanikon kii tarah ve samajhate rahe ki anuvaanshik lakshan upyog yaa anupyog kaa kaaran the, or apane jivan kaal main grahan kiye gaye lakshan apane bacchon ko die ja sakate hai. unhone iske udhaaharan khojane kii koshish kii. unhone sochaa ki shuturamurg jaise bade udaan rahit pakshiyon kii taangen zyada chalane ke kaaran peedi dar padhi shaktishaalee hoti rahi hongi, or unke pankh kam udne ke kaaran peedi dar peedi kamazor hote rahe honge.is galatarahami ko "adhigrahit lakshanon kii anuvaanshikta" kaha jaataa tha jo ki jin baptist lamark dwaara 1809 main prastaavit siddhant "jatiyon kaa parivartan" kaa bhaag thi. 19 veen shatabdi ke ant main yah siddhant ko lamarkwaad kehalaata tha. darwin ne jivan kaal main grahan kiye gaye lakshanon kii anuvaanshikta samajhane ke liye pangenesis naam kaa ek asafal siddhant prastaavit kiya. 1880 ke dashak main august visman ke prayogon ne dikhaaya ki apane jivan kaal main grahan kiye gaye lakshan bacchon ko nahin die ja sakate hai. iske kaaran kuch samay main lamarkwaad ko tyaag diya gaya.
 nae lakshan mata-pita dwaara santanon ko kaise die jate hai, iskaa uttar anuvanshiki par grager mendal ke agrani kaary se mila. matar ke paudhon kii kai pidiyon par kiye gaye unke prayogon ne sabit kiya ki mata or pita main sex koshikaon ke gathan ke samay anuvaanshik jaankaree vibhajit ho jaati he or nishechan ke samay mata or pita se mili jaankaree yadrichhik dhang se jud jaati he. isaki tulana taash ke patton se kii ja sakati he jahaan kisi jeev ko aadhe pattey mata se yadrichhik dhang se milte hai or baaki aadhe pita se yadrichhik dhang se. mendal ne is jaankaree ko factors kaha, par baad main jin naam zyada prachlit ho gaya. jin anuvanshiki kii mul ikai he. inamen vah jaankaree hoti he jo jeev ke shaareerik vikaas or vyavhaar ko nirdeshit karti he.
 jin diene se banate hai. diene ek lanbaa anu he jo newcliotide kehalaae jane vaale chote anuon se banataa he. anuvaanshik jaankaree diene main newcliotidon kii shrunkhlaa ke rup main sangrahit hoti he. diene kii tulana ek lekh se kii ja sakati he jisamen newcliotide varnon kaa kaam karte hai. jis prakaar varnon kii shrunkhlaa se ek bana lekh jaankaree ko sangrahit karata he, usee prakaar newcliotidon kii shrunkhlaa se bana diene anuvaanshik jaankaree ko sangrahit karata he. jin diene kii varnmaala ke varnon se bane nirdesh hote hai. sabhi jin milakar ek "nirdesh pustika" ke jaise hote hai jisamen ek jeev ko banane or kaam karaane kii sari jaankaree hoti he. diene main likhe gaye in nirdeshon kaa utparivartan ke kaaran badalanaa aabaadi kii genetic bhinnata ko badhata he. diene keshikaon ke andar chromosomon main hota he. nishechan ke samay mata-pita se mili chromosomon ke yadrichhik mishran se santan ko jeenon kaa adwitiya sangyojan miltaa he.langik janan ke dauraan jeenon kaa yah yadrichhik mishran bhi aabaadi kii genetic bhinnata ko badhata he. aabaadi kii genetic bhinnata kisi duusari aabaadi ke saath prajnan karne se bhi badhati he. is kaaran aabaadi main wo jin aa sakate hai jo usamen pehle se maujuud nahin the.
 kram-vikaas ek yadrichhik prakriya nahin he. haalanki diene main utparivartan yadrichhik dhang se hota he, par prakritik varan yadrichhik prakriya nahin he, uttarjivan or prajnan kii sambhaavna parivesh par nirbhar karti he. kram-vikaas arabon varshon ke trutipurna pratilipikaran par prakritik varan kaa parinaam he. kram-vikaas kaa parinaam bakubi rachaa gaya jeev nahin hota he. prakritik varan kaa parinaam apane maujuuda parivesh ke anukulit jeev hote hai. kram-vikaas kisi param lakshya kii taraf pragati nahin he. kram-vikaas zyada viksit, zyada budhimaan yaa zyada jatil jeev banane kaa prayaas nahin karata he.udhaaharan ke liye, pissu bichchhu makkhi kehalaae jane vaale ek pankhons vaale jeev ke vanshaj hai, or ajagaron main abhi bhi nanhee sanrachanaayen hoti hai jo unke purvajon ke pichley pairon ke avshesh hai.
 parivesh main teevr parivartan aam taur par adhiktam jatiyon ko vilupt kar detaa he.prithvi par rahi 99 pratishat se adhik jatiyaan vilupt ho chuki hai.prithvi par jivan kii shruwaat ke baad se paanch pramukh samuhik viluptiyaan ho chuki hai. inke kaaran jatiyon kii vividhta main badi or aakasmik giravat hui he. in main sabase tazaa kriteshs-peliosin vilupti ghatana he, jo 6.6 karod varsh purv hui thi.
 genetic drift ek jati kii aabaadiyon main eleelon kii aavruti ke badalane ko kehete hai. elil kisi jin ke vibhinn roopantaron ko kehete hai. ye baalo kaa rang, twachaa kaa rang, ankhon kaa rang, rakt prakaar aadi nirdhaarit karte hai. genetic drift aabaadi main nae elil nahin laati he, par ye kisi elil ko aabaadi se hataa kar genetic vividhta ko kam kar sakati he. genetic drift eleelon ke yadrichhik chayan se hoti he. chayan sahi myne main yadrichhik tab hota he jab us par koi bahari bal prabhaav nahin daalata he. udhaaharan ke liye, samaan maap or bhaar par bhinn rangon ke kanchon se bhare ek apaardarshee thile se kuch kanche nikaalnaa ek yadrichhik chayan he. koi shaks apane elil apane bacchon ko de paaegaa yaa nahin, ye uske jivit rahane par nirbhar karata he jisamen sanyog bhi bhoomika nibhaataa he. sanyog ke kaaran aabaadi main alilon kii aavruti ke badalane kii is prakriya ko genetic drift kehete hai.
 genetic drift badi aabaadiyon kii tulana main choti aabaadiyon par zyada prabhaav daalati he.
 hardi-venberg niyam kahata he ki hardi-venberg samyavastha main hone vaali ek badi aabaadi main pidiyon ke saath eleelon kii aavruti nahin badalegi.magar ek paryaapt aakaar kii aabaadi kaa is samyavastha main pahunchnaa asambhav he kyonki is samyavastha main pahunchane ke liye ye paanch chijen jaruri hai. 1) aabaadi kaa aakaar anant hona chahie. 2) utparivartan kii dar shunya pratishat honi chahie, kyonki utparivartan eleelon ko badal saktaa he yaa nae elil bana saktaa he. 3) aabaadi se yaa main pravrajan nahin hona chahie, kyonki aabaadi main aane vaale yaa aabaadi ko chhodane vaale shaks eleelon kii aavruti ko badal sakate hai. 4) aabaadi par koi chaynaatmak dabaav nahin hone chahie, arthath kisi shaks ke uttarjivan yaa prajnan kii sambhaavna dusron se zyada nahin honi chahie. 5) samagam puri tarah se yadrichhik hona chahie, jahaan sabhi nar baraabar aakarshak saathi hon. yah alilon kii sahi myne main yadrichhik milawat sunishchit karata he.
 hardi-venberg samyavastha main aabaadi taash ke patton ke ek deck ke anuroop he; deck ko chaahe jitani baar phenta jaae, usamen na koi nayaa patta aayega or na koi patta nikalegaa. yahan aabaadi main eleelon kii tulana deck ke patton se kii gai he.
 aabaadi bottlenake paryaavaran kii ghatnaon ke kaaran kisi jati kii aabaadi ke teji se kam ho jane ko kehete hai.ek sahi myne main yadrichhik aabaadi bottlenake kisi elil kaa paksh nahin letaa he; arthath yah yadrichhik hota he ki koun se shaks jivit rahenge. ek bottlenake aabaadi kii genetic vividhta ko kam yaa khatm kar saktaa he. iske baad kii genetic drift aabaadi kii genetic vividhta ko or kam kar sakati he. genetic vividhta kii kami aabaadi ko anya chaynaatmak dabaavon ke jokhim main daal sakati he.
 aabaadi bottlenake kaa ek udhaaharan "uttari eliphant jalavyaghr" he. 19 veen ke atyaadhik shikaar ke kaaran uttari eliphant jalavyaghron kii aabaadi tees shakson se kam ho gai thi. sangrakshan ke kaaran in kii aabaadi ek lakh se zyada ho gai he or lagaataar bad rahi he. par aabaadi bottlenake ke prabhaav saafe dikhaai dete hai. aabaadi main genetic vividhta ke abhaav main in jalavyaghron ko rogon se kaaphi khatra he or anuvanshiki vikaar hone kii bahut sambhaavna he.
 sansthaapak kaa prabhaav tab hota he jab aabaadi kii ek choti toli baaki aabaadi se alag hokar ek nai aabaadi ban jaati he. aksar iskaa kaaran bhugolic algaav hota he. is nai aabaadi main alilon kii aavruti aksar puraani aabaadi se alag hoti he. agali pidiyon kii genetic banaavat sansthaapakon kii genetic banaavat par nirbhar karegi jo puraani aabaadi se alag hogi.
 sansthaapak ke prabhaav kaa ek udhaaharan amish logon ke 1744 ke pencilvenia deshaantaran se miltaa he. amishon kii pencilvenia kii colony ke do sansthaapakon main elice–vine creveld sanglakshan ke risasive elil the. amish logon kii apane samudaay ke baahar shaadi na karne kii pratha ke kai pidiyon tak chalane ke kaaran un main elice–vine creveld sanglakshan kii aavruti baaki aabaadi se kaafii zyada he.
