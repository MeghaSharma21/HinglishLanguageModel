 bharat kii aazaadee ke thik pehle mumbai main royal indian navy ke sainikon dwaara pehle ek purna hadtaal kii gayi or uske baad khulaa vidroh bhi hua. ise hi jalsena vidroh yaa mumbai vidroh ke naam se janaa jaataa he. yah vidroh 18 farvari san 1946 ko hua jo ki jalayaan main or samudr se baahar sthit jalsena ke thikaanon par bhi hua. yadhyapi yah mumbai main armbh hua kintu karachi se lekar kolkata tak ise puure british bharat main ise bharpoor samarthan mila. kul milakar 78 jalayanon, 20 sthaliy thikaanon evam 20,000 navikon ne isamen bhaag liya. kintu durbhaagya se is vidroh ko bhartiya itihaas me samuchit mahatv nahin mil paaya he.
 vidroh kii swat:sfoort shuruyaat nausena ke siganles prashikshan pot 'ai.en.es. talwaar' se hui. navikon dwaara kharaab khaane kii shikaayat karne par angrej kaman afasaron ne nasli apmaan or pratishodh kaa ravaiya apanaaya. is par 18 farvari ko navikon ne bhukh hadtaal kar di. hadtaal agle hi din kaisal, fort baiyrakon or bombay bandargah ke 22 jahaajon tak fail gayi. 19 farvari ko ek hadtaal cameti kaa chunaav kiya gaya. navikon kii maangon main behatar khaane or gore or bhartiya nausainikon ke liye samaan vetan ke saath hi aaazaad hind fouj ke sipaahiyon or sabhi raajnneetik bandiyon kii rihaai tathaa indonesia se sainikon ko waapas bulaaye jane kii maang bhi shaamil ho gayi. vidrohi bede ke mastulon par communist party, congress or muslim lig ke jhande ek saath fahraa diye gayi. 20 farvari ko vidroh ko kuchalane ke liye sainik tukadiyaan bombay laayi gayin. nausainikon ne apni karravaayiyon ke talmail ke liye paanch sadasyeey kaaryakarini chuni. lekin shantipurna hadtaal or purna vidroh ke bich chunaav kii duvidha unamem abhi bani hui thi, jo kaaphi nuksaandeh sabit hui. 20 farvari ko unhone apane-apane jahaajon par lautne ke aadesh kaa paalan kiya, jahaan sena ke gardon ne unhen gher liya. agle din kaisal baiyrakon main navikon dwaara gheraa todane kii koshish karne par ladaai shuru ho gayi jisamen kisi bhi paksh kaa palada baari nahin rahaa or dopaher baad chaar baje yudhd viraam ghoshit kar diya gaya. admiral gadfre ab bambaari karke nausena ko nasht karne kii dhamkee de rahaa tha. isi samay logon kii bheed getwe of india par nausainikon ke liye khaanaa or anya madad lekar umad padi.
 vidroh kii khabar failte hi karachi, kalakatta, madras or vishakhapatnam ke bhartiya nausainik tathaa dilli, thane or pune sthit coast guard bhi hadtaal main shaamil ho gayi. 22 farvari hadtaal kaa charam bindu tha, jab 78 jahaaj, 20 tateey pratishthan or 20,000 nausainik isamen shaamil ho chuke the. isi din communist party ke aahnan par bombay main aam hadtaal hui. nausainikon ke samarthan main shantipurna pradarshan kar rahe majdoor pradarshnakariyon par sena or police kii tukadiyon ne barbar hamalaa kiya, jisamen kareeb teen sau log maare gayi or 1700 ghayal hue. isi din subah, karachi main baari ladaai ke baad hi 'hindustan' jahaaj se aatmasamarpan karaayaa ja sakaa. angrejon ke liye halaat sangeen the, kyonki thik isi samay bombay ke vaayu sena ke payalat or hawaii adde ke karmchaaree bhi nasli bhedbhaav ke virudhd hadtaal par the tathaa kalakatta or duusare kai hawaii addon ke payalton ne bhi unke samarthan main hadtaal kar di thi. cantonment kshetron se sena ke bheetar bhi asantosh khadbadane or vidroh kii sambhaavna kii khufia reporton ne angrejon ko bhayakrant kar diya tha. 
 aise najuk samay main unke taaranhar kii bhoomika main congress or lig ke netaa aage aaye, kyonki sena ke sashastr vidroh, mazdooron dwaara uske samarthan tathaa communiston kii sakriy bhoomika se rashtriya aandolan kaa burjua netritv swayan aatankit ho gaya tha. jinna kii sahaayta se patel ne kaaphi koshishon ke baad 23 farvari ko nausainikon ko samarpan ke liye taiyaar kar liya. unhen aashwaasan diya gaya ki congress or lig unhen anyaay va pratishodh kaa shikaar nahin hone denge. baad main sena ke anushaasan kii duhai dete hue patel ne apana vaayada tod diya or nausainikon ke saath aitihaasik vishwasghaat kiya. march '46 main andhra ke ek congressi netaa ko likhe patr main sena ke anushaasan par bal dene kaa kaaran patel ne yah bataaya tha ki 'swatantra bharat main bhi hamen sena kii aavashyaktaa hogi.' ullekhneey he ki 22 farvari ko communist party ne jab hadtaal kaa aahnan kiya tha to congressi samaajawaadee achyut patavardhan or aruna asaf ali ne to uskaa samarthan kiya tha, lekin congress ke anya netaaon ne vidroh kii bhaavana ko dabaane vaale vaktavy die the. congress or lig ke prantiya netaa es.ke. patil or chundarigar ne to kanoon-vyavastha banaaye rakhane ke liye swayamsevakon ko lagane tak kaa prastaav diya tha. nehru ne nausainikon ke vidroh kaa yah kahkar virodh kiya ki 'hinsa ke uchhrunkhal udrek ko rokane kii aavashyaktaa he.' gandhi ne 22 farvari ko kaha ki 'hinsaatmak karrwai ke liye hinduon-musalamaanon kaa ekasaath aana ek apavitra baat he.' nausainikon kii ninda karte hue unhone kaha ki yadi unhen koi shikaayat he to ve chupchaap apni naukari chhod den. aruna asaf ali ne iskaa dotuk jawaab dete hue kaha ki nausainikon se naukari chhodane kii baat kahana un congressiyon ke munh se shobhaa nahin detaa jo khud vidhayikaon main ja rahe hai.
 nausena vidroh ne congress or lig ke varg charitra ko ekadam ujagar kar diya. nausena vidroh or uske samarthan main uth khadi hui janata kii bhartsana karne main lig or congress ke netaa bad-chadhakar lage rahe, lekin satta kii barbar damanaatmak karrwai ke khilaaf unhone chun tak nahin kii. janata ke vidroh kii sthiti main ve samrajyavad ke saath khadey hone ko taiyaar the or swatantrayottar bharat main samrajyavaadee hiton kii raksha ke liye ve taiyaar the. janandolanon kii jarurat unhen bas samrajyavad par dabaav banane ke liye or samjhaute kii teble par behatar sharten hasil karne ke liye thi.
 
