 namaste yaa namaskara mukhyatah hinduon or bharatiyon dwaara ek duusare se milane par abhivadan or vinamrata pradarshit karne hetu prayukt shabd he. is bhav kaa arth he ki sabhi manushyon ke hriday main ek divine chetana or prakaash he jo anahath chakra main sthit he. yah shabd sanskrit ke namas shabd se niklaa he. is bhavamudra kaa arth he ek aatma kaa duusari aatma se aabhaar prakat karnaa. dainandin jivan main namaste shabd kaa prayog kisi se milane hai yaa vidaa lete samay shubhakamanaayen pradarshit karne yaa abhivadan karne hetu kiya jaataa he. namaste ke atirikt namaskara or pranaam shabd kaa prayog karte hai. 
 sanskrit vyakaran kii drushti se isaki utpatti is prakaar he- namaste= namah+te. arthath tumhaare liye pranaam. sanskrit main pranaam yaa aadar ke liye 'namah' avyay prayukt hota he, jaise- "suryaay namah" . isi prakaar yahan- "tumhaare liye pranaam he", ke liye yushmad kii chaturthi vibhakti kaa prayog hota he. vaise "tumhaare liye" ke liye sanskrit kaa saamaanya prayog "tubhyan" he, parantu usee kaa vaikalpik, sankshipt rup "te" bhi bahut prayukt hota he, yahan vahi prayukt hua he. atah namaste kaa shabdic arth he- tumhaare liye pranaam. ise "tumko pranaam" yaa "tumhen pranaam" bhi kaha ja saktaa he. parantu iskaa sanskrit rup hameshaa "tumhaare liye namah" hi rahata he, kyonki namah avyay ke saath hameshaa chaturthi vibhakti aati he, aisa niyam he.
 namaste karne ke liye, dono haathon ko anahath chak par rakhaa jaataa he, ankhen band kii jaati hai or sir ko jhukaaya jaataa he. iske alaava
 namaste shabd ab vishwavyaapee ho gaya he. vishwa ke adhikansh sthanon par iskaa arth or taatpary samajha jaataa he or prayog bhi karte hai. fishan ke taur par bhi kai jagah namaste bolne kaa rivaaj he. yadhyapi pashchim main "namaste" bhavamudra ke sangyojan main bolaa jaataa he, lekin bharat main ye mana jaataa he ki bhavamudra kaa arth namaste hi he or isliye, is shabd kaa bolnaa itnaa aavashyak nahin mana jaataa he.
 haathon ko hriday chakra par laakar divine prem kaa bahaav hota he. sir ko jhukaane or ankhen band karne kaa arth he apane aap ko hriday main virajman prabhu ko apane aap ko saunp dena. gahare dhyaan main doobane ke liye bhi swayan ko namaste kiya ja saktaa he; jab yah kisi or ke saath kiya jaae to yah ek sundar or teevr dhyaan hota he. ek shikshak or vidhyaarthee jab ek duusare ko namaste kehete hai to do vyakti urjaatmak rup se ve samay or sthaan se rahit ek judaav bindu par ek duusare ke nikat aate hai or ahan kii bhaavana se mukt hote hai. yadi yah hriday kii gahari bhaavana se man ko samarpit karke kiya jaae to do atmaaon ke madhya ek athmiya sambandh banataa he. adarsh rup se, namaste kaksha ke aarambh or samaapti par kiya janaa chahie. aamtaur par yah kaksha kii samaapti par kiya jaataa he ktonki tab man kam sakriy hota he or kamare kii urja adhik shant hoti he. shikshak namaste kahkar apane chaatro or apane shikshakon kaa abhivadan karata he or apane chaatro kaa swaagat karata he ki ve bhi utane hi gyanvaan bane or satya kaa pravaah ho.
