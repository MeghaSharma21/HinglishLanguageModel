 kisi bhi puja-archana yaa shubh kaary ko sampann karaane se purv ganesh ji kii aradhana kii jaati he. yah ganesh puraana ati poojaneey he. iske pathan-pathan se sab kaary safal ho jate hai.
 pehla khand - armbh khand -is khand main aisi kathaayen soot ji ne sunai hai jinke padhane yaa sunne se hameshaa sab jagah mangal hi hoga. soot ji ne sabase pehali katha dwaara bataaya he ki kis prakaar prajaaon kii sristi hui or sarvshereshth dev bhagwaan ganesh kaa aavirbhaav kis prakaar hua.
 aage soot ji ne shiv ke anek roopon kaa varnan kiya he. ve kaise sristi kii utpatti, sanhaar or paalan karte hai. saath hi yah bhi bataaya gaya he ki vishnu kaa ek varsh shiv ke ek din ke baraabar hota he. saath hi sati kii katha he jiskaa vivaah shivaji se hua.
 doosraa khand - parichay khand -doosraa khand parichay khand he jisamen ganesh janm kathaon kaa parichay diya gaya he. isamen alag-alag puraanon ke anusaar katha kahi gai he. jaise padam va ling puraana ke anusaar or ant main ganesh kii utpatti kii savistaar se katha he.
 teesraa khand - mata parvati khand -teesraa khand mata parvati khand he. isamen parvati ke parvataraaj himalay ke ghar janm kii katha he or shiv se vivaah kii katha. aage kartikeya ke janm kii katha he jisamen tarakasur ke atyaachaar se lekar kartikeya ke janm kii katha he. is khand main vashishtha ji dwaara sunai aranyaraj kii katha he.
 chauthaa khand - yuddh khand - chauthaa khand yuddh khand : naam khand he. isamen armbh main matsar naamak asur ke janm kii katha he jisane daitya guru shukracharya se shiv panchakshari mantra kii diksha lee. aage tarak naamak asur kii katha he. usne brahma kii aradhana kar trailoky kaa swaamitv praapt kiya. saath main isamen mahodar va mahasur ke aapasi yuddh kii katha he. lobhaasur va gajanan kii katha bhi he jisamen lobhaasur ne gajanan ke mul mahatva ko samajha or unke charnon kii vandana karne laga. isi tarah aage krodhasur va lambodar kii katha he.
 paanchavaa khand - mahadev punya katha khand -paanchavaa khand mahadev punya katha khand he. isamen soot ji ne rishiyon ko kaha, aap krupa karke ganesh, parvati ke yugon kaa parichay dijie. tab aage is khand main satyuga, tretayug va dwapar yug ke bare main bataaya gaya he. janmasur, tarakasur kii katha se iskaa ant hua he.
 bahut pracheen samay kii baat he ki ek baar naimisharany main kathakaar sutaji padhaare. unhen aayaa dekhakar vahaan rahane vaale rishi muniyon ne unka abhivadan kiya. abhivadan ke baad sabhi rishi-muni apane-apane asana par baith gaye tab unheen main se kisi ek ne sutaji se kaha-‘‘he soot ji ! aap lok or lokottar ke gyaan-dhyaan se paripurna katha vaachan main siddhhast hai. hamaraop se nivedan he ki aap hamen hamaara mangal karne vaali kathaayen sunaayen.’’rishi-muniyon se aadar paakar sutaji bahut prasann hue. unhone kaha-‘‘aapane jo mujhe aadar diya he vah saraahneey he. main yahaan aap logon ko param kalyankari katha sunaauungaa.’’sutaji ne kaha-‘‘bama, vishnu, mahesh, brahm ke teen rup hai. main swayan unki sharan main rahata hum. yadhyapi vishnu sansar paalak hai or vah brahma kii utpann kii gayi sristi kaa paalan karte hai. brahmae hi sur-asur, prajapati tathaa anya yonij or ayonij sristi kii rachana kii he. rudra apane sampoorn kalyankari krity se sristi ke parivartan kaa aadhaar prastut karte hai. pehle to main tumhen bataaungaa ki kis prakaar prajaaon kii sristi hui or phir unamem sarvshereshth dev bhagwaan ganesh kaa aavirbhaav kaise hua. bhagwaan brahma ne jab sabase pehle sristi kii rachana kii to unki praja niyamanusaar path main pravriti nahin hui. vah sab alipt rah gaye. is kaaran brahma ne sabase pehle taamasi sristi kii, phir rajasi. phir bhi icchit fal praapt nahin hua. jab rajogun ne tamogun ko dhak liya to usase ek mithun kii utpatti hui. brahma ke charan se adharm or shok se insaan ne janm liya. brahma ne us malin deh ko do bhaagon main vibhakt kar diya. ek purush or ek stri. stri kaa naam shatarupa hua. usne swayambhu manu kaa pati ke rup main varan kiya or uske saath raman karne lagi.raman karne ke kaaran hi uskaa naam rati hua. phir brahma ne viraat kaa srijan kiya. tab viraat se vairaj manu kii utpatti hui. phir vairaj manu or satarupa se priyavrat or uttanupaat do putr utpann hue or aaputi tathaa prasuti naam kii do putriyaan huin.inhen do putriyon se sari praja utpann hui. manu ne prasuti ko daksh ke haath main saunp diya. jo praan he, vah daksh he or jo sankalp he, vah manu he. manu ne ruchi prajapati ko aaputi naam kii kanya bhent kii. phir inase yajna or dakshina naam kii santaan hui. dakshina se baarah putr hue, jinhen yam kaha gaya. inamen shraddha, lakshmi aadi mukhya hai. inase phir yah vishwa aage vikaas ko praapt hua.adharm ko hinsa ke garbh se nirkati utpann hui or anniddh naam kaa putr utpann hua. phir iske baad yah vansh kram badhata gaya. kuch samay baad nilerohit, nirup, prajaaon kii utpatti hui or unhen rudra naam se pratishthit kiya gaya. rudra ne pehle hi bataa diya tha ki yah sab shatarudra naam se vikhyath honge. yah sunakar brahmaji prasann hue or phir iske baad unhone prithvi par maithuni sristi kaa prarambh karke shesh praja kii sristi band kar di.sutaji kii baaten sunakar rishi-muniyon ne kaha, ‘‘aapane hamen jo bataaya he usase hamen badi prasannataa hui he. aap krupa karke hamen hamaare poojaneey dev ke vishay main bataaiye. jo devtaa hamen poojya ho or uski krupa se hamaare or aage aane vaali prajaaon ke kalyankari kaary sampann hon.’’ rishiyon kii baat sunakar sutaji ne kaha ki aisa dev to keval ek hi he or vah he mahadev or parvati ke putr shri ganesh.
