 kalidas apni vishay-vastu desh kii saanskrithik viraasat se lete hai or use ve apane uddeshy kii prapti ke anuroop dhaal dete hai. udaahranarth, abhigyaan shaakuntal kii katha main shakuntala chatur, sansaarik yuva nari he or dushyant swaarthee premi he. isamen kavi tapovana kii kanya main prembhaavana ke pratham prasphuton se lekar viyog, kuntha aadi kii avasthaaon main se hokar use uski samagrata tak dikhaanaa chahta he. unheen ke shabdon main naatak main jivan kii vividhta honi chahie or usamen vibhinn ruchiyon ke vyaktiyon ke liye saundarya or maadhurya hona chahie.
 traigunyodbhavam atra lok-charitam nanritam drishyate.natyam bhinn-rucher janasy bahudhaapi ekam samaaradhanam..
 kalidas ke jivan ke bare main hamen vishesh jaankaree nahin he. unke naam ke bare main anek kivadantiyaan prachlit hai jinka koi aitihaasik mulya nahin he. unki kritiyon se yah vidit hota he ki ve aise yug main rahe jisamen vaibhav or sukh-suvidhaayen thim. sangeet tathaa nrity or chitra-kala se unhen vishesh prem tha. tatkaaleen gyaan-vigyaan, vidhi or darshan-tantra tathaa sanskaron kaa unhen vishesh gyaan tha.
 unhone bharat kii vyapak yatraaen kin or ve himalay se kanyakumari tak desh kii bhugolic sthiti se purnatah parichit prathit hote hai. himalay ke anek chitrankan jaise vivaran or kesar kii kyaariyon ke chithran aise hai jaise unase unka bahut nikat kaa parichay he.
 jo baat yah mahaan kalakaar apni lekhini ke sparsh maatr se kah jaataa he, anya apane vishad varnan ke uparaant bhi nahin kah pate. kam shabdon main adhik bhav prakat kar dene or kathan kii swaabhaaviktaa ke liye kalidas prasiddh hai. unki uktiyon main dhwani or arth kaa taadaatmay miltaa he. unke shabd-chitra soundaryamay or sarvangin sampoorn hai, jaise – ek purna gatiman rajasi rath, daudte hue mrug-shaavak, urvashi kaa foot-footkar aansu bahaanaa, chalyman kalpavriksha kii bhaanti antariksh main naarad kaa prakat hona . upama or rupakon ke prayog main ve sarvopari hai.
 ‘camel yadhyapi shivaal main lipta he, phir bhi sundar he. chandramaa kaa kalank, yadhyapi kaala he, kintu uski sundarata badhaata he. ye jo sukumaar kanya he, isane yadhyapi valkal-vastra dhaaran kiye hue hai tathaapi vah or sundar dikhaai de rahi he. kyonki sundar roopon ko kya sushobhit nahin kar saktaa ?’
 kalidas kii rachanaaon main sidhi upadeshaatmak style nahin he apitu preetama patni ke vinamr nivedan sa manuhaar he. mammat kehete hai : ‘kantasammitatopadeshayuje.’ ucch aadarshon ke kalatmak prastutikaran se kalakaar hamen unhen apnaane ko vivash karata he. hamaare samaksh jo paatr aate hai ham unheen ke anuroop jivan main aacharan karne lagate hai or isse hamen vyapak rup main maanavtaa ko samajhane main sahaayta milti he.
 ek mahaan saanskrithik viraasat par kalidas ke samrudh evam ujjwal vyaktitv kii chhap he or unhone apni rachanaaon main moksh, vyavastha or prem ke aadarshon ko abhivyakti di he. unhone vyakti ko sansar ke du:kha-dard or sangharshon se avgat karaane ke liye, prem-vaasana, ichha-aakanksha, aashaa-swapn, safalataa vifaltaa aadi ko abhivyakti di he. bharat ne jivan ko apni samagrata main dekha he or usamen kisi bhi vikhandan kaa virodh kiya he.
 kavi ne un maansik dvandvon kaa varnan kiya he jo aatma ko vibhakt karte hai or is tarah unhone ise samagrata main dekhne main hamaari sahaayta kii he.
 kalidas kii rachanaaon main hamaare liye saundarya ke kshan, saahasik ghatnaayen, tyaag ke drishy or maanav man kii nit-nit badalati manah sthitiyon ke rup sangrakshit hai. unki kritiyaan maanav praarabdh ke varnanaatit chithran ke liye sadaiv padhi jaati rahengi kyonki koi mahaan kavi hi aisi prastutiyaan de saktaa he. unki anek panktiyaan sanskrit main sukhtiyaan ban gai hai. unki manyata he ki himalay kshetra main viksit samskruti vishwa kii samskritiyon kii maapdand ho sakati he. yah samskruti multah aadhyatmik he. ham sabhi saamanytah samay-chakra main kaid hai or isiilie ham apane astitv kii sankeern simaaon main ghire hai. atah hamaara uddeshy apane mohjalon se mukt hokar chetana ke us satya ko paane kaa hona chahie jo desh-kaal se pare he jo ajanma, charam or kalathit he. ham iskaa chintan nahin kar sakate, ise virgon, aakaaron or shabdon main vibhajit nahin kar sakate. is charam satya kii anubhuti kaa gyaan hi maanav kaa uddeshy he. raghuvansh ke in shabdon ko dekhie - ‘brahmabhooyam gatim ajagam.’ gyaneepurush kalathit param satya ke jivan ko praapt hote hai.
 vah jo charam satya he sabhi agyaan se pare he or vah aatma or padaarth ke vibhaajan se upar he. vah sarvajna, sarvavyaapak or sarvashaktimaan he. vah apane ko teen roopon main vyakt karata he brahma, vishnu or shiv – kartta, paalak tathaa sanhaarak. ye dev samaaj pad vaale hai aam jivan main kalidas shivatantra ke upaask hai. teenon naatakon – abhigyaan shaakuntal, vicramorvasheey, malvicagnimitra – kii aarmabhik prarthanaaon se prakat hota he ki kalidas shiv-upaask the. dekhie raghuvansh ke aarmabhik shloke main :
 jagatah pitaru vande parvati-parameshwarau.
 yadhyapi kalidas paramatma ke shiv rup ke upaask hai tathaapi unka drushtikon kisi bhi prakaar sankeern nahin he. paramparaagat hindu dharm ke prati unka drushtikon udaar he. dusron ke vishwaason ko unhone sammaan kii drushti se dekha. kalidas kii sabhi dharmon ke prati sahanubhuti he or ve duraagrah or dharmandhata se mukt hai. koi bhi vyakti vah maarg chun saktaa he jo acha lagata he kyonki antatah ishwar ke vibhinn rup ek hi ishwar ke vibhinn rup hai jo sabhi roopon main niraakaar he.
 kalidas punarjanm ke siddhanth ko maanate hai. yah jivan main purnataa ke maarg kii ek avasthaa he. jaise hamaara vartmaan jivan purv karmon kaa fal he vaise hi ham is janm main prayaason se apana bhavishya sudhaar sakate hai. vishwa par sadachaar kaa shashan he. vijay antatah achchhai kii hogi. yadi kalidas kii rachanaaen dukhaant nahin hai to uskaa kaaran yah ki ve saamanjasy or shaleenta ke antim satya ko sweekaarte hai. is manyata ke antargat ve adhikansh stri-purushon ke dukh-dardon ke prati hamaari sahanubhuti ko mode dete hai.
 kalidas kii rachanaaon se is galat dharna kaa niraakaran ho jaataa he ki hindu mastishk ne gyaan-dhyaan par adhik dhyaan diya or sansaarik dukh-dardon kii unhone avhelnaa kii. kalidas ke anubhav kaa kshetra vyapak tha. unhone jivan, lok, chitron or phulon main samaan anand liya. unhone maanav ko sristi or dharm kii shaktiyon se alag karke nahin dekha. unhen maanav ke sabhi prakaar ke duhkhon, aakankshaon, kshanik khushiyon or antahin aashaaon kaa gyaan tha.
 ve dharm, arth, kaam or moksh – maanav jivan ke chaar purushaarthon main saamanjasy ke poshak the. arth par, jisamen raajnneeti or kala bhi sammilit he dharm kaa shashan rahanaa chahie. saadhy or saadhan main paraspar sah-sambandh he. jivan vaid sambandhon se hi jeene yogya rahata he. in sambandhon ko svachh or ujjwal bananaa hi kavi kaa uddeshy tha.
 itihaas prakritik tathy na hokar naitik satya he. yah kaal-kram kaa lekha-jokha maatr nahin he. iskaa saar aadhyatm main nihit he jo aage kii pidiyon ko gyaan pradaan karata he. itihaaskaaron ko agyaan ko bhed kar us aantarik naitik gatishiltaa ko aatmsaat karnaa chahie. itihaas maanav kii naitik ichha kaa fal he jisaki abhivyaktiyaan swatantraaa or srijan hai.
 radhuvansh ke raja janm se hi nishkalank the. dharti se lekar samudr tak inkaa vyapak kshetra main shashan tha. inhone dhan kaa sangrah daan ke liye kiya, satya ke liye chune hue shabd kahe, vijay kii aakanksha yash ke liye kii or grihasth jivan putreshna ke liye rakhaa. bachapan main shiksha, yuvavastha main jivan ke sukhbhog, vriddhavastha main aadhyatmik jivan or ant main yoga yaa dhyaan dwaara sharir kaa tyaag kiya.
 raajaaon ne rajasav kii vasuuli jan-kalyaan ke liye kii, ‘prazanam evam bhutyartham’ jaise surya jal letaa he or use sahasraguna karke lautaa detaa he. raajaaon kaa lakshya dharm or nyaay hona chahie. raja hi praja kaa sachcha pita he, vah unhen shiksha detaa he, unki raksha karata he or unhen jeevika pradaan karata he jabaki unke mata-pita keval unke bhautik janm ke hetu hai. raja aj ke rajya main prayek vyakti yahi maanata tha ki raja unka vyaktigat mitra he.
 shaakuntalan main tapasvi raja se kahata he : ‘aapke shastr trast or peediton kii raksha ke liye hai na ki nirdosho par prahaar ke liye.’ ‘aart trany vaah shastram na praharatum angasi.’ dushyant evam shakuntala kaa putr bharat, jiske naam par is desh kaa naam bharat padaa he, sarvadman bhi kehalaata he – yah keval isliye nahin ki usne keval bhayanak vanya pashuon par vijayi paayi apitu usamen aatmasanyam bhi tha. raja ke liye aatmasanyam bhi anivaary he.
 raghuvansh main agnivarn duraachaari ho jaataa he. uske antahpur main itani adhik naariyaan hai ki vah unka sahi naam tak nahin jaan paata. use kshay ho jaataa he or us avasthaa main bhi bhoga kaa anand nahin chhod paata or uski mrityu ho jaati he. shaleen maanav-jivan ke liye sanyam anivaary he. kalidas kehete he : ‘he kalyani, khan se nikalne ke uparaant bhi koi bhi ratna swarna main nahin jadaa jaataa, jab tak use taraasha nahin jaataa.’
 yadhyapi kalidas kii kritiyon main tap ko bhavyata pradaan kii gai he or sadhu or tapasviyon ko poojaneey rup main prastut kiya gaya he, tathaapi kahin bhi bhikshapaatr kii saraahna nahin kii gai.
 dharm ke niyam jad evam aparivartaneey nahin hai. parampara ko apni antardrushti or gyaan se sahi arth diya janaa chahie. parampara or vyaktigat anubhav ek-duusare ke poorak hai. jahaan hamen ek ore ateet viraasat main mila he vahiin ham duusari ore bhavishya ke nyasadhari hai. apane antim vishleshan main prayek ko sahi aacharan ke liye apane antajkaran main jhaankna chahie. bhagavatagita ke aarmabhik adhyay main jab arjuna kshatriya hone ke naate samaaj dwaara aropit yuddh karne ke apane daayitv se manaa karte hai or jab sucraat kehete hai, ‘athensvaasiyon ! main ishwar kii ajna kaa paalan karuunga, tumhaari ajna kaa nahin.’ to ve aisa apni arntatma ke nirdesh par kehete hai na ki kisi bandhe-bandhaae niyamon ke anupaalan ke kaaran. aarmabhik vaidic sahitya main jad-chetan kii ekarupata kaa nirupan he or anek vaidic devi-devtaa prakruti ke pramukh pakshon kaa pratinidhitiv karte hai. atmagyaan kii khoj main prakruti kii sharan main jane, himashringon par jane yaa tapovana main jane kaa shikaar bahut pracheen kaal se hamaare yahaan vidyaman rahaa he. maanav ke rup main hamaari jade prakruti main hai or ham naanaa rupon main ise jivan main dekhte hai. raat or din, ritu-parivartan – ye sab maanav-man ke parivartan, vividhta or chanchalta ke pratik hai. kalidas ke liye prakruti yantravat or nirjeev nahin he. isamen ek sangeet he. kalidas ke paatr ped-paudhon, parvaton tathaa nadiyon ke prati samvedansheel hai or pashuon ke prati unamem bhraat bhaavana he. hamen unki kritiyon main khile hue phool, udate pakshi or uchhalte-kudate pashuon ke varman dikhaai dete hai. raghuvansh main hamen gaay ke prem kaa anupam varnan miltaa he. rutusanhaar main shat rituon kaa hridayasparshi vivaran he. ye vivaran keval kalidas ke prakritik-soundarya ke prati unki drushti ko nahin apitu maanav-man ke vividh roopon or aakankshaon kii samaj ko bhi prakat karte hai. kalidas ke liye nadiyon, parvaton, van-vrikshon main chetan vyaktitv he jaisaa ki pashuon or devon main he.
 shaakuntala prakruti kii kanya he. jab use uski ammaanushi maa menka ne tyaag diya to akashagami pakshiyon ne use uthaaya or tab tak uskaa paalan-poshan kiya jab tak ki kanth rishi ashram main use nahin le gaye. shakuntala ne paudhon ko sinchaa, unhen apane saath-saath badhate dekha or jab unke upar fal-phool aae to aise avasaron ko usne utsavon kii bhaanti manaaya. shaakuntala ke vivaah ke avasar par vrikshon ne uphaar die, vanadeviyon ne pushp-varsha kii, koyalon ne prasannataa ke geet gaae. shakuntla kii vidaai ke samay ashram dukh se bhar uthaa. mrigon ke mukh se chaara chhot kar gir padaa, mayuron kaa nrity ruk gaya or lataaon ne apane patron ke rup main ashru giraae.
 sita ke parityag ke samay mayuron ne apana nrity ekadam band kar diya, vrikshon ne apane pushp jhaad die or mrigiyon ne aadhe chabaae hue durvadalon ko munh se gira diya.
 kalidas koi vishay chunate hai or aankh main uskaa ek sajiv chitra utaar lete hai. maanas-chitron kii rachana main ve bejod hai. kalidas kaa prakruti kaa gyaan yatharth hi nahin tha apitu sahanubhuti bhi tha. unki drushti kalpana se sanyukt he. koi bhi vyakti tab tak purnatah mahimamandit nahin ho saktaa jab tak ki vah maanav jivan se itar jivan kii mahima or mulyon ko nahin jaanata. hamen jivan ke samgr roopon ke prati samvednaa viksit kerani chahie. sristi keval manushya ke liye nahin rachi gai he.
 purush or nari ke prem ne kalidas ko aakarshith kiya or prem ke vividh roopon ke chithran main unhone apni samrudh kalpana kaa khulkar upyog kiya he. isamen unki koi simaaen nahin hai. unki naariyon main purushon kii apeksha adhik aakarshan he kyonki unamem kalathit or saarvbhaum gun hai jabaki purush paatr samvednaa shunya or asthir buddhi hai. unki samvednaa satahi he jabaki nari kaa dukh-dard antartam kaa he.
 purush main spardhaa kii bhaavana or swabhimaan uske karyaalay, kaarkaane yaa rankshetra main upyogi ho sakate hai par unki tulana nari ke susanskaar, soundarya or shaleenta ke gunon se nahin ho sakati. apane vyavastha or saamanjasy ke prem ke kaaran nari parampara ko jivit rakhti he.
 jab kalidas nari ke soundarya kaa varnan karte hai to ve shastreey style ko apanaate hai or aisa karte samay ve apane vivaranon ke vaasanajanya hone yaa ativistrut ho jane kaa khatra mol lete hai. meghdoot main ‘megh’ ko ‘yaksha’ apni patni kaa vivaran is prakaar detaa he :
 ‘naariyon main vah aisi he maano vidhaataa ne uskaa rachana sarvapratham kii he, patali or gori he, daant patale or sundar hai. neeche ke oshth pake bimb fal kii bhaanti laal he. qamar patali he. ankhen uski chakit hirani jaisi hai. naabhi gahari he tathaa chaal uski nitambabhaar se mand or stanbhaar se aage kii ore jhuki hui he.’
 kalidas dwaara prastut kii gai naariyon main hamen anek rochak prakaar dikhaai dete hai. unamem se anek ko samaaj ke paramparaagat bahaanon or safai kii aavashyaktaa nahin he. unke dwandv or tanaavon ko saamanjasy kii aavashyaktaa thi. purush ndehmukt anubhav karte the or ve purna surakshit the. bahuvivaah unke liye aam baat thi, parantu kalidas kii naariyaan kalpanasheel or chatur hai atah ve andeh or anishchay ke ghere main aa jaati hai. ve saamanytah asthir nahin hai parantu ve vishwasaneey, nishthavan tathaa premamay hai.
 prem ke liye jheli gai kathinaaiyaan or yatnaaen prem ko or gahan banaati hai. meghdoot main ajavilap or rativilaap main viyog kii karunamay maarmik abhivyakti he. prem kaa sanyog rup vicramorvasheey main he.
 malvicagnimitra main rani ko dharini kaha gaya he kyonki vah sab kuch sahati he. usamen garima or sahishnutaa he. iravati kaamuk, aviveki, shankaalu, atrupt or manamaani karne vaali he. jab raja ne use chhodkar malvika ko apanaaya to vah kathor shabdon main shikaayat karti he or katu shabdon main raja ko fatkaarti he.
 malvika ke prati agnimitra kaa prem indriparak he. raja daasi kii sundarata or lavanya par mohit he. vicramorvasheey main paatro main daivi or maanviya gunon kaa mishran he. urvashi kaa charitra saamaanya jivan se hatakar he. usamen itani shakti he ki adrishy rup se vah apane premi ko dekh sakati he tathaa uski baaten sun sakati he. usamen matruprem nahin he kyonki vah apane pati ko khone ke sthaan par apane bachche kaa parityag kar detii he. uskaa prem swaarthjnya he.
 pururava bhavavihval hokar prem ke geet gaata he jiskaa bhavarth yah he ki vishwa kii satta utani anandadaayak nahin jitna prem anandadaayak he. vifal premi ke liye sansar dukh or niraashaa se bharaa he or safal premi ke liye vah sukh or anand se bharaa he. is naatak main ham prem ko faleebhoot hote dekhte hai. isamen bhoomi or akaash ek hote hai. bhautik aakarshan par aadhaarit vaasana naitik soundarya or aadhyatmik gyaan main parivartit hoti he.
