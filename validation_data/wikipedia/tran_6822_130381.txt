 you thant ek burmi rajanyik the or inhone 1961 se 1971 tak sanyukt raashtra ke tisare mahasachiv ke rup main seva kii. sitambar 1961 main jab sanyukt raashtra ke duusare mahasachiv dag hameraskjould kaa nidhan hua tab ve is pad ke liye chune gaye. sanyukt raashtra mahasachiv ke rup main apane kaarykaal ke dauraan unki sabase ullekhneey uplabdhiyon main se ek rahi cubai missile sankat ke dauraan jon epa kennedy or nikita crushchev ke bich vaarta karana, jisase ek pramukh vaishvik tabaahi kii sambhaavna se puraa vishwa batch gaya.
 "you" burmes main sammaan suchak shabd he, jiskaa arth "shriman" kii tarah mana ja saktaa he. "thant" unka vaastavik naam he. burmes main ve "pantanaav you thant" ke naam se jane jate hai. "pantanaav" shabd unke grih nagar se liya gaya he.
 thant kaa janm nichali verma ke pantanav main hua tha. unki praarambhik shiksha pantanav ke neshnal hai skool se huyi. tatpashchaat unhone rangoon vishvavidhyalay se itihaas vishay ke saath ucch shiksha praapt kii. chaaval vyapaaree ke parivaar main paidaa huye thant apane chaar bhaaiyon main sabase bade the. british shashan kaal ke dauraan unke pita po hanit ne kolkata se ucch shiksha praapt karne ke baad "di san rangoon" naamak akhbaar ko ek maanak ke rup main sthapit kiya. ve burma research sosayadi ke sansthaapak sadsy bhi the. jab thant 14 varsh ke the tab unke pita kii mrityu ho gayi. viraasat ke vivaadon ke kaaran kathin or vipareet aarthik sankaton main unki maan "naan thong" ne unki or anya teen bacchon kii parvarish kii. unke saath-saath unke teenon bhai you khant, you thong or tin mong bhi aage chalakar rajaneta or prakhar vidwaan bane.
 vishvavidhyalayan shiksha praapt karne ke baad thant pantanav laut aae or neshnal hai skool main padhaane lage. pachchis saal kii umr main ye usee vidhyalay ke pradhanadhyaapak bane. isi dauraan ve bhavi pradhan mantri "you nu" ke sampark main aae or unke kareebi dost ban gaye. thant ne "thailwa" ke naam se kai bade patr va patrikaon main niyamit rup se aalekh or stambh likhe. kai pustaken likhi, jisamen se ek pustak "lig of neshans" kaa unhone anuwaad bhi kiya. thant buddha dharm ke anuyai the.
 you thant ke teen bhai the : pantanav khant you, you thong or you tin mong. unki shaadi dow thin tin se huyi thi. unke do bete the, lekin unhone donon ko apane jivan main hi kho diya. mong wo kii praarambhik avasthaa main hi mrityu ho gayi or tin mong thot kii yangun ke liye ek yatra ke dauraan bas se gir jane ke kaaran mrityu ho gayi. you thant kii ek beti, ek dattak putr or paanch pote batch gaye the. unka ek pota "mint you thont" sanyukt raashtra ke raajnneetik maamalon ke vibhaag main purv varisht adhikari or itihaaskaar ke saath-saath you thant ke jeevani lekhak hai.
 swatantrata ke pashchaat jab "you nu" verma ke pradhan mantri bane tab unhone 1948 main you thant ko rangoon aane kaa nimantran diya or ek mahatvapurn daayitv dete huye prasaaran nideshak kaa uttardaayitv saunpa. agle varsh main ve soochna evam prasaaran mantralay main sachiv ke pad par niyukt huye. 1951 se 1957 tak thant pradhanmantri ke sachiv rahe. is dauraan ve "you nu" ke liye bhaashan likhane, unki videsh yatra kii vyavastha karne or videshi paryatakon ke saath baithak aadi kii vyavastha sambhalate rahe. is puri avadhi ke dauraan, ve you nu ke kareebi vishwaasapaatr or salaahkaar the.
 unhone kai antarrashtriya sammelnon main bhaag liya or 1955 main ve pehle asian - africa shikhar sammelan ke sachiv bhi rahe. 1957 se 1961 tak ve sanyukt raashtra ke myanmar ke sthaayee pratinidhi rahe. is dauraan sanyukt raashtra main myanmar ke sthaayee pratinidhi rahete huye ve sakriy rup se rashtrawaad or pratirodh par algerian swatantraaa vaarta main shaamil huye. 1961 main burma sarkaar ne unhen ek commander ke rup main order of pyidongsu sithu se sammanit kiya.
 thant ne sanyukt raashtra mahasachiv kaa pad 3 navambar 1961 ko grahan kiya, jab ve sarvasammati se sanyukt raashtra mahasabha or sanyukt raashtra suraksha parishad kii sifarish par sanyukt raashtra suraksha parishad ke prastaav 168, sankalp 168 ke antargat dag hameraskjould ke sthaan par mahasachiv niyukt kiye gaye. 30 navambar 1962 ko unhen sanyukt raashtra mahasabha ke dwaara prastaav paarit karke pun: 30 navambar 1966 ko samaapt hone vaali avadhi ke baad hetu mahasachiv niyukt kiya gaya. is pad par ve 31 disambar 1971 tak rahe. 1965 main unhen antarrashtriya sadbhaav ke liye jawaharlal nehru puraskaar pradaan kiya gaya.
 25 navambar 1974 ko neuyork main fefdon ke cancer se you thant kii mrityu ho gayi. us samay verma main sainya shashan tha, jo mrityoparant unke liye kisi bhi prakaar ke sammaan se inkaar kar diya. ullekhneey he ki 2 march 1962 ko "you nu" kii sarkaar ke takhtapalat ke baad "ni bin" ne verma kii shashan kaa bagdor thama tha, yahi kaaran tha ki taatkaalik raashtrapati "ni bin" thant se irshyaa karte the. unhone thant kii mrityu ke baad yah farmaan jari kiya tha ki you thant ko kisi bhi sarkari bhagidaari yaa samaaroh ke bina hi dafan kiya jaye. yahi kaaran tha ki jab neuyark sthit sanyukt raashtra mukhyalay se unke mrit sharir ko rangoon le jaaya gaya tab rangoon hawaii adde par taatkalin up shiksha mantri ke alaava anya koi sarkari adhikari yaa verma sarkaar ke ucch padasth vyakti maujuud nahin the. baad main us up shiksha mantri ko taatkaalik verma sarkaar ne barkhaast kar diya tha. kaha jaataa he ki antarrashtriya kad dekar varmi janata ne unhen jo sarvocch sammaan diya vah kisi bhi bade sammaan se kahin zyada bada he. ve aaj bhi varmi janata ke dilon main based huye hai.
