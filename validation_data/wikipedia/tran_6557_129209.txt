 saathottaree hindi sahitya hindi sahitya ke itihaas ke antargat san 1960 i0 ke baad mukhyatah navlekhan yug se kaaphi had tak bhinnata kii pratiti karaane vaali aisi peedi ke dwaara rachit sahitya he jinamein vidroh evam araajaktaa kaa swar pradhan tha. haalaanki iske saath-saath sahajata evam janavaadee chetana kii samaanaantar dhara bhi sahitya-kshetra main pravahamaan rahi jo baad main pradhan ho gayi. saathottaree lekhan main vidrohi chetanayukta aandolan praathmik rup se kavita ke kshetra main mukhar hui. isliye isse sambandhit saare aandolan mukhyatah kavita ke aandolan rahe. haalaanki kahani evam anya vidhaon par bhi iskaa asar paryaapt rup se padaa or kahani ke kshetra main bhi 'akahani' jaise aandolan ne rup dhaaran kiya.
 san saath ke aasapaas nayi kavita kii dhara apane se kuch alag hoti dikhne lagi. saath ke baad jo nayaa mode lakshith hota he vah ekaek deekhne vaali koi naveen vastu nahin, varan nayi kavita se hi phuta hua he. saath ke baad kii kavita main asantosh, asweekruti or vidroh kaa swar bahut saaf taur par ubhara he. nayi kavita main bhi asantosh or asweekruti kaa swar vidyaman he, kintu saath ke baad is swar ne or tikhe vyangy or vidroh kaa rup dhaaran kar liya he, jivan kii tuutati murtiyon ke bahut kareeb jaakar unki tuutane kii talkhi, vyathaa or usamen se footati asweekruti kii ugrata ko pahachaanaa he.
 nayi kavita kii sabase badi visheshta yahi he ki usne samgr jivan kii pramanik anubhutiyon ko unke jivant parivesh main vyakt kiya. vishay yaa anubhuti ke abhijatya or bhinn-bhinn drushtiyon yaa vaadon se bane hue unke gheron ko todakar vyakti dwaara bhoge jate hue jivan ke har chote-bade satya ko pratikon or bimbon ke madhyam se ubhaarne main hi usne kavita kii sarthakata samajhi. lekin kul milakar nayi kavita ke kaviyon main pidaa ke baavjood bhavishya nirmaan ke prati sakaaratmak aashaa bhi bani rahi. swatantryottar bharat kii tatkaaleen paristhitiyon ke kaaran unamem hataasha or tuutan kaa bhav kaaphi tha parantu sapane puure hone kii ek ksheen aashaa bhi bachi rahi thi. mohabhang yaa disilusenment puure rup main nahin hua tha, isliye nayi kavita main yatnaa-bodh he, asweekruti kaa swar bhi he, kintu vidroh kaa ubhaar nahin he. dhire-dhire 'ilugen' ek dam tut gayi, mohabhang ho gaya. vyakti kaa saamaajik parivesh or bhi kurup lagane laga, bhavishya ke sapane tuutate gayi. dow0 bachchan singh ke shabdon main kaviyon ke ugaae hue suraj main roshni nahin aayi-- surya kaa swaagat vyarth chalaa gaya. anek sahityakaron ko do hi raste najar aane lage ki yaa to ve nayi kavita ke pradhan swar main swar milakar pidaa kii mukt anubhuti ko or gahanta se vyakt karte athwa ye sari paristhitiyaan unke samvedansheel man ko jhakazorkar or yatnaa ke bich se ubhar kar unhen vidrohi banaati hui sab-kuch asweekaar karne ko prerit karne lageen. sahitya main ye donon dharaayen raheen, parantu san saath ke turat baad vidrohi dhara pradhan rahi jinamein se adhikansh nirlakshya yaa yon-vikrutilakshi thim. nirlakshya hone se ye kavitaayen suvidhaatmak rup se vidroh karne vaali huin yani jahaan vidroh karne main khatra anubhav ho vahaan nahin, jahaan suvidha ho vahaan vidroh hota rahaa.
 saathottaree hindi sahitya kaa pehla dashak aadhuniktawaad se vishesh prabhavit he. is sandarbh main dhyatavya he ki aadhunik or aadhuniktaa main antar he. 'aadhunik' 'madhyakaalin' se alag hone kii soochna detaa he. 'aadhunik' vaigyanik avishkaron or audyogikaran kaa parinaam he jabaki 'aadhuniktaa' audyogikaran kii atishyata, mahanagareey ekresata, do mahayudhon kii vibheeshikaa kaa fal he. dow0 bachchan singh ke anusaar "vastutah naveen gyaan-vigyaan, technology ke falswaroop utpann visham maanviya sthitiyon ke naye, gaiyr-romentic or amithkeey saakshaatkaar kaa naam 'aadhuniktaa' he."
 aadhuniktaavaadi sahitya ek vishesh prakaar kaa sahitya he. yah sthapit samskruti, mulya or samvednaa ko asweekaar karti he. yah duniya kii manyataon ko manjuur nahin karti, parampara ko bedi ke rup main leti he. aadhuniktaavaadi antaryaatra karata he, mulyon kaa makhul udaata he, vah vidrohi hota he. bheed kaa virodh karata he, vah vyakti kii mukti kaa vishwasi he. vah apane ko a-maanav kii sthiti main paata he, or sneh, kritagyata aadi ko nishkasit kar detaa he. sanyam kii kami, prayog, sahitya roopon kii tod-phod, shock dene kii manovriti, aakrosh-kshobh-hinsa kii aakanksha aadi isaki visheshtaayen yaa 'motiff' hai.
 nayi kavita se vilgau anubhav karte hue kavy-kshetra main jo anek pravritiyaan sakriy raheen, unamem sabase adhik ullekhneey he ginsburg aadi america bitanicon tathaa unase prabhavit bengal ke malay raichaudhuri or subimal basaa jaise bhukhi peedi ke kaviyon ke samanaantar hindi main ubharne vaale raajakmal choudhary tathaa akavita or asweekrut kavita se sambaddh kuch anya kavi jinhone 'hetro sexuality' evam 'open sikresi' kii beet dharanaon ko apanaakar samaaj se apane ko 'disephiliet' karne kaa praytn kiya. unki kavita main yon shabdaawalee kaa nanga prayog, apane vikshobh or aakrosh ko vyakt karne ke liye praayah ek sanskarahinta evam vikruti ke rup main miltaa he.
 raajakmal choudhary ko is dashak kii aguwai karne vaala kavi mana gaya he. raajakmal choudhary main aadhuniktaa apni samagrata main dikhaai padati he. is samay kii adhikansh rachanaaon par choudhary kii chhap dekhi ja sakati he.
 bitanic aandolan hindi main ek fishan kii tarah aayaa or kuch hi samay main nishprerak ho gaya kyonki uski jaden desh ke yatharth main nahin thim. vastutah ye gusse ke kavi the. apni aakroshpurna vaani main ye apana gussa utaarte rahe. purvavarti samast mulyon or paramparaon ko nakaar kar ve apni chikhon, jakhmon or yon-vidrupataaon ko kavita main vyakt karte rahe. parantu, yuyutsavadi, nav pragatisheel yaa nav pragativaadee kaviyon ne saamaajik mulyon par bal dete hue in bitanicon se apni asahmati vyakt kii.
 nayi kavita ke uparant hindi kavy ke kshetra main thodi si hi avadhi main itane adhik naare sunai diye, itane adhik aandolan aaye ki vishwa ke kisi anya sahitya main itani kam avadhi main itane adhik naare or andolan kabhi nahin utpann hue. inamen se kuch andolan or naare to samay kii gard main hi dab gayi kintu kuch vikaas ke path par bade bhi. vastutah in andolanon kii poshak rachanaayen ek-duusare se milti-julati bhi raheen tathaa kabhi-kabhi to ek hi kavi kai andolanon kaa anugami rahaa. sahitya-rachana kaa yah samay andolanon kii arajak baadh kaa samay rahaa.
 mukhyatah kavita-pradhan in andolanon ke naam is prakaar hai-
 is dashak main baadh kii tarah aaye kavita-andolanon main vyavastha-virdohi andolanon ke saath-saath vyavastha-samarthak kai andolan bhi the; parantu praayah in sabhi andolanon main suvyavasthit chintan kaa abhaav tha, jiske kaaran praayah ye sabhi laghujivi siddh hue. in donon prakaar ke mukhya andolanon kaa saamaanya parichay agrankit sheershakon main drashtavy he.
 march 1962 ke 'bharti' ke ank main srivirendrakumar jain ne 'sanathan suryodayi' nayi kavita kii ghoshnaa kii. apana mantavya vyakt karte hue unka kahana tha ki " patan-paraajay, kuntha, atmpidana or jivit aatmghaat ke asujh andhkaar main aatmahaara dishaharaa hokar bhatak rahi aaj kii anaath kavy chetana ke sammukh ham-- alp se mahat main le jane vaali, andhkaar se prakaash main le jane vaali, mrityu se amrit main le jane vaali or seemaa main aseem kii lila ko utaar laane vaali-- aagaamee kal kii anivaary sanathan suryodayi nutan kavita dhara kaa dwaar mukt karte hai." is prakaar is andolan kaa mukhya swar vyavastha kaa hi tha, parantu lagbhag 3 saal baad hi 'bharti' ke hi farvari 1965 i0 ke ank main 'sanathan suryodayi kavita' ke sthaan par 'nutan kavita' kaa swar sunai dene laga. gangaaprasad vimal jaise 'sanathan suryodayi kavita' ke bhootpurv samarthak swayan 'akavita' varg main sammilit ho gayi.
 yuyutsavadi kavita kaa sambandh 'yuyutsa' naamak patrika se rahaa he. yuyutsavadi kavita ke pravartak shalab shriram singh the. unki manyata rahi he ki aadim yuyutsa hi sahityasarjan kii mul prerana he. unka kahana he ki "main sahityasarjan kii mul prerana ke rup main usee aadim yuyutsa ko sweekaarta hoon jo kahin na kahin prayek kranti, parivartan athwa vighatan ke mul main pramukh rahi he. vah yuyutsa jijeevishaavaadi, mumurshavadi, vidrohatmak athwa platonic kuch bhi ho sakati he." april 1965 kii 'roopambara' main 'prarambh' ke antargat swadesh bhartiya dwaara 'sabakaa ek maatr kaaran yuyutsa' kii ghoshnaa karte hue shalab shriram singh kaa yah uddhran diya gaya tha. 'roopambara' ke hi agast 1966 ke 'adhunathan kavita ank' main 'yuyutsavadi navlekhan pradhan sahakaari prayaas' ke rup main saamne aayaa, teen kaviyon ke vaktavy sahit. sampadak ne nayi samvedansheeltaa kii baat bhi uthaayi. vimal pandeya, rameshwaradutt maanav, om prabhakar, bajrang bishnoi aadi ne bhi apane aap ko is andolan se sambandhit kiya. vimal pandeya ne 'yuyutsawad' ko 'engri yang main' se sambhddha karne kaa praytn kiya. shri om prabhakar ne 'yuddhechha' ko sanathan vritti maanate hue yuyutsa ko jijeevishaa kaa paryaay mana he. bajrang bishnoi ne patibaddhta ke prashn ko yuyutsa se jod diya he.
 'utkarsh' patrika ke july '66 ke ank main shriram shukla ne 'asweekrut kavita' kaa naaraa buland kiya or 'ek lambii asweekrut kavita' 'mari hui aurat ke saath sambhog' sheershak se prastut kii. shukla ji ke liye 'sambhog kaa anubhav hi paryaapt he-- saat mahakavy likh le jane ke liye.' asweekrut kavita ke pravaktaa kavi kii manyata he-- "satya ko satya na kah paane kii vishmata kabhi na kabhi avrodh todakar bah nikalati he or tabhi janm hota he asweekrut kavita kaa." tathaa "prastut yug main vyaapt, yatharth hote hue bhi asweekrut vishisht pravritiyon, sanvegon, sthitiyon, mulyon, asangatiyon or mood kii sampreshak kavita he." asweekrut kavita yon vikrutiyon kii kavita he. ashleel shabdon kaa prayog inke liye sahaj sweekrut he tathaa inke anusaar ye 'naapsand vyavasthaaon ko badalane ke liye' vyagr hai. hal na prastut kar sake to bhi 'un par prashn chihn lagaakar besudh logon kaa dhyaan aakarshith karnaa' ye apana kartavya samajhate hai.
 'akavita' kaa sutaradhar dow0 shyaam parmaar ko mana gaya he, parantu jagadish chaturvedi bhi unke saath baraabar ke bhagidaar the or 'akavita' ke aarambhik prastaavkon main the. vastutah 'akavita' patrika ke teen sampadak the-- jagadish chaturvedi, shyaam parmaar or rabindranath tyaagi. 'akavita' patrika main akavita ke samarthan main saidhantik lekh praayah nahin chaape jate the. un logon kii manyata thi kii 'baat bolegi ham nahin'. parantu, dow0 shyaam parmaar ne akavita ke samarthan main 'akavita or kala-sandarbh' sheershak se baqayada pustak bhi likhi, jisamen bahuvidh akavita ko paribhaashit karne kaa praytn kiya gaya. jagadish chaturvedi is varg ke kaviyon ke dwaara bauddhik str par jeeye gayi jivan kii ekangita, visangati tathaa kachot ko sapraan abhivyakti pradaan karne kii sachetanta ke kaaran tathaa kavy kii puraatan parampara se pruthakta ke kaaran is kavy ko 'abhinav kavy' kii sangya dete hue kehete hai ki "unhen 'anti-kavy' ke saarth-vaahakon ke rup main pariganit kiya ja saktaa he." parantu shyaam parmaar akavita ko anti kavita yaa kavita virdohi nahin maanate. ve akavita ko 'antarvirodhon kii anveshak kavita' maanate hai. unke anusaar is kavyandolan kii visheshta is tathy main he ki "kaviyon kii pravritiyaan alag-alag manahosthitiyon se judi hai." "akavita kaldharmee kavita he. vah simit samay kii kavita hogi, kyonki use bhavishya main jhande nahin gaadna hoga." tathaa "akavita main abhivyakti ke anek str sambhav hai. bhashaa or kathy main vah patibaddh nahin he, isliye 'flexbal' he. usamen jatil or 'tipsi' prakriyaayein hai-- sidhi or tuuti baaten hai." akavita ke pravaktaa kavi ne yah bhi ullekh kiya he ki "akavita ke liye nayi kavita yaa navagit virodh yogya nahin hai. aandolan vritti ke log vyarth hi ise gut yaa shadyantr kii sangya dete hai."
 akavita ke andolan ko bhi bitanic aandolan ke saath jude hone kaa aarope lagaaya gaya. parantu, iske prastaavkon jagadish chaturvedi evam shyaam parmaar ne bitanicon ke vyavhaar ko spashtatah nindaneey bataaya tathaa usase 'akavita' ke judaav se bilkul inkaar kiya.
 san 1965 se 67 tak nikalne vaali 'akavita' patrika ke prastaavkon main girijakumar maathur, prabhakar machave, bharat bhushan agarwal, vimal or atul aadi ke naam bhi saamne aaye the. is sandarbh main saumitr mohan tathaa mudrarakshas kii rachanaayen bhi ullekhneey hai.
 america bitanic prabhaav ke kaaran dow0 prabhakar machave, bangla prabhaav ke kaaran raajakmal choudhary tathaa ginsvarg ke prabhaav ke kaaran trilochan or shamsher bahadur singh ne bhi beet kavita se apane aap ko sambhddha kiya tha. 'kriti' or 'abhivyakti' naamak patrikaon main machave ji ne apni dharna ko ghoshit bhi kiya. elahabaad se prakashit 'vidrohi peedi' ke kaviyon par bhi apratyaksh rup se yah prabhaav dikhaa.
 'taaji kavita' ke pravartak lakshmikant verma the. verma ji pehle 'nayi kavita' ke bade samarthakon main se the. unhone nayi kavita ke saidhantik vishleshan se sambandhit pehali mahatvapurn pustak likhi thi 'nayi kavita ke pratimaan'. parantu, baad main manyata badalane par ve 'taaji kavita' ke pravartak bane. unhone 'taaji kavita' kaa andolan isliye chalaaya ki nayi kavita main ab kuch 'nayaapan' bhi shesh na rah gaya tha or vah ek khaas rup main pratishthit bhi ho chuki thi. verma ji kaa yah bhi kahana tha ki "nayi kavita kaa adhikansh paroksh rup se nabhinal dwaara chhayavaad se jeevanshkti letaa rahaa tha." haalaanki 'taji kavita' kaa yah andolan bhi aage chal nahin sakaa. july 1965 tak main hi verma ji kaa saath nibhaane vaala koi ek kavi yaa lekhak bhi saamne nahin aayaa or "bina kisi shor-gul ke, 'taaji kavita' ke tajie apane aap dafn ho gayi."
 patibaddh kavita ke saath dow0 parmanand shrivastav kaa naam judaa hua he. dow0 shrivastav kii dharna he : "main maanata hoon ki kavita ke saamne iske sivaay doosraa vikalp nahin he ki vah aaj kii sampurna manavniyati kaa saakshaatkaar kare or poonjeewaadi vyavastha dwaara prerit amanavikaran ke viruddh sangharsh kare." tathaa "patibaddh kavita ke daayre main 'bhashaa' ek mahatvapurn astr he-- uparyukt sangharsh kaa." dow0 shrivastav ne sangharsh ke swaroop ko bhi aage paribhaashit kiya he-- "patibaddh kavita main sangharsh sidhaa or sarthak shabd he-- uskaa koi chhadmavesh nahin he-- jo log kisi kism kii patibaddhta ko sweekaar nahin karte ve jhootha sangharsh rachate hai or us main majaa lete hai.
 is prakaar yah andolan aadhuniktawaad athwa araajaktaa se dur vyavastha kaa hi andolan tha or marxvad kaa hi ek rup tha. iske peeche ek vichaardhaara, ek raajnneetik drushti thi.
 sahaj kavita kaa sutaradhar dow0 rabindra bhramar ko mana gaya he. is andolan kaa bhi aadhuniktawaad yaa araajaktaa se dur dur tak koi sambandh nahin tha. iske samarthakon main acharya hajariprasad dvivedi, acharya nandadulaare vaajapeyi, agyeya, dinakar, dow0 nagendra, dow0 devraj, dow0 indranath madan, dow0 prabhakar machave or ramdarsh mishra ke naam shaamil the. dow0 shyaam parmaar tathaa raajakmal choudhary ne bhi ise samarthan diya tha. march 1967 main sahaj kavita kii vijyapti prakashit hui. vijyapti ke kuch ansh is prakaar hai-- "san '60 ke baad ek varg main manarism kaa croftmanship ko hi mul lakshya mana or hindi kavita kul milakar tedi rekhaon ke vyapaar ke rup main saamne aayi. isiilie vah fishan rahi he or bahut arthpurna bhi nahin...." atah yah kavita kaa lakshya "naye sire se kavita kii khoj karnaa" he. dow0 paramanand shrivastav, rajendra prasad singh, dow0 kumaar vimal, shrikant joshi, dow0 shyamsundar ghosh, dow0 vishvambharnath upaadhyaay, dow0 ganapatichandra gupt tathaa shivapratap singh ne 1968 i0 main prakashit 'sahaj kavita' naamak sangrah ke apane lekhon main sahaj kavita kaa samarthan kiya. dow0 rabindra bhramar ne apane lekh main sahaj kavita ko is prakaar paribhaashit kiya-- "prastut sandarbh main 'sahaj' shabd kaa vyutpattimulk arth lenaa hoga 'sah jaayate iti sahajah.' arthath jo rachana yatharth anubhuti samveg ke saath vaani ke moort madhyam main janm leti he, vah sahaj he. is drushti se anubhuti kii pramanikta praathmik vastu he. anubhuti pratyaksh tathaa pramanik hui to abhivyakti akrutrim or ajatil hogi." tathaa "sahaj kii maang vyashtimulak hote hue bhi samajasaapeksh he." dow0 bhramar ne patibaddhta ke prashn ko bhi sahaj kavita ke saath sambhddha karke dekha he : "apane yug ke jivan or sarjanaatmak daayitv se sahaj kavita puri tarah patibaddh he. uske mul main sahaj sampurna jivan kii pratiti or sahaj sugathit shilp ke madhyam kii khoj kaa ek eemaandaar praytn nihit he."
 navagit kaa naam farvari 1958 main mujffarpur se prakashit 'gitangini' naamak patrika main dikhaai diya. is patrika main kuch navagit bhi sankalit the. kuch lekhak navagit kaa vikaas nayi kavita ke hi samanaantar maanate hai or use nayi kavita kii ek vishesh style maanate hai. 'navagit' kaa pratham samavet sankalan 'kavita' 1964 main om prabhakar ke sampadan main prakashit hua. iske saath hi dow0 rabindra bhramar, ramdarsh mishra tathaa dow0 ramesh kuntal megh navagit ke pravaktaaon ke rup main saamne aaye. is sankalan main niraala se lekar nayi peedi tak ke anek geetkaaron ke geet sankalit the. navagit kaa yah andolan anya saathottaree kshanjivi andolanon se bilkul bhinn rahaa. na to ise araajaktaa aadi se koi lenaa-dena tha or na hi waisi shaak aadi dene kii koi pravriti. yah vidha apane aap ko sthapit kar chuki he.
