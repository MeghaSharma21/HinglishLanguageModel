 
 
 abraham linkan america ke solahaven raashtrapati the. inkaa kaarykaal 1861 se 1865 tak tha. ye republican party se the. unhone america ko uske sabase bade sankat - grihayuddh se paar lagaaya. america main das pratha ke ant kaa shrey linkan ko hi jaataa he.
 abraham linkan kaa janm ek garib ashwet parivaar main hua tha. ve pratham republican the jo america ke raashtrapati bane. uske pehle ve ek vakil, ilians state ke vidhayak, america ke house off represntatius ke sadsy the. ve do baar seenet ke chunaav main asafal bhi hue.
 vakaalat se kamai kii drushti se dekhen to america ke raashtrapati banane se pehle abraham linkan ne bees saal tak vakaalat kii. lekin unki vakaalat se unhen or unke muvakkilon ko jitna santosh or maansik shanti mili vah dhan-daulat banane ke aage kuch bhi nahin he. unke vakaalat ke dinon ke sainkadon sachche kisse unki eemaandaaree or sajjanta kii gavaahi dete hai.
 linkan apane un muvakkilon se adhik fees nahin lete the jo ‘unki hi tarah garib’ the. ek baar unke ek muvakkil ne unhen pachchis dollar bheje to linkan ne usamen se das dollar yah kahkar lautaa die ki pandrah dollar paryaapt the. aamtaur par ve apane muvakkilon ko adaalat ke baahar hi rajinama karke maamla nipta lene kii salaah dete the taaki donon pakshon kaa dhan mukademebaaji main barbaad na ho jaye iske badalen main unhen na ke baraabar hi fees milti thi. ek shahid sainik kii vidhwaa ko uski pension ke 400 dollar dilaane ke liye ek pension agent 200 dollar fees main maang rahaa tha. linkan ne us mahila ke liye na keval muft main vakaalat kii balki uske hotel main rahane kaa kharchaa or ghar vaapasi kii tikat kaa intjaam bhi kiya.
 linkan or unke ek sahyogi vakil ne ek baar kisi maansik rogi mahila kii jameen par kabja karne vaale ek dhoort aadmi ko adaalat se sajaa dilwaai. maamla adaalat main keval pandrah minute hi chalaa. sahyogi vakil ne jeetne ke baad fees main bantwarakan ne use dapat diya. sahyogi vakil ne kaha ki us mahila ke bhai ne puri fees chukaa di thi or sabhi adaalat ke nirnay se prasann the parantu linkan ne kaha – “lekin main khush nahin hoon! vah paisa ek bechaari rogi mahila kaa he or main aisa paisa lene ke bajaay bhukhe maranaa pasand karunga. tum meri fees kii rakam use waapas kar do.”
 aaj ke hisaab se sochen to linkan bevakoof the. unke paas kabhi bhi kuch bahutayat main nahin rahaa or isamen unheen kaa dosha tha. lekin vah ham sabamein sabase achche manushya the, kya koi is baat se inkaar kar saktaa he?
 linkan kabhi bhi dharm ke bare main charchaa nahin karte the or kisi carch se sambaddh nahin the. ek baar unke kisi mitra ne unase unke dharmik vichaar ke bare main poocha. linkan ne kaha – “bahut pehle main indiana main ek buudhe aadmi se mila jo yah kahata tha ‘jab main kuch acha karata hoon to acha anubhav karata hoon or jab bura karata hoon to bura anubhav karata hoon’. yahi meraa dharm he’.
 abraham linkan ne yah patr apane bete ke skool principal ko likhaa tha. linkan ne isamen ve tamaam baaten likhi thim jo ve apane bete ko sikhaanaa chaahate the.
 sammanneey mahoday, main jaanata hoon ki is duniya main saare log achche or sachche nahin hai. yah baat mere bete ko bhi siikhnaa hogi. par main chahta hoon ki aap use yah bataaen ki har bure aadmi ke paas bhi acha hriday hota he. har swaarthee netaa ke andar acha leader banane kii kshamta hoti he. main chahta hoon ki aap use sikhayen ki har dushman ke andar ek dost banane kii sambhaavna bhi hoti he. ye baaten seekhney main use samay lagegaa, main jaanata hoon. par aap use sikhie ki mehnat se kamaaya gaya ek rupaya, sadak par milane vaale paanch rupye ke note se zyada keemtee hota he.
 aap use bataaiega ki dusron se jalan kii bhaavana apane man main naa laaen. saath hi yah bhi ki khulkar hanste hue bhi shaleenta baratna kitna jaruri he. mujhe ummid he ki aap use bataa paayenge ki dusron ko dhamkaana or daraana koi acchhee baat nahin he. yah kaam karne se use dur rahanaa chahie.
 aap use kitaaben padhane ke liye to kahiega hi, par saath hi use akaash main udate pakshiyon ko dhoop, dhoop main hare-bhare maidaanon main khile-phulon par mandraati titliyon ko nihaarne kii yaad bhi dilaate rahiega. main samajhataa hoon ki ye baaten uske liye zyada kaam kii hai.
 main maanata hoon ki skool ke dinon main hi use yah baat bhi siikhnaa hogi ki nakal karke paas hone se fail hona acha he. kisi baat par chaahe duusare use galat kahen, par apni sachhee baat par kaayam rahane kaa hunar usamen hona chahie. dayaalu logon ke saath namrata se pesh aana or bure logon ke saath sakhti se pesh aana chahie. dusron kii sari baaten sunne ke baad usamen se kaam kii chizon kaa chunaav use inhen dinon main siikhnaa hoga.
 aap use bataanaa mat bhuuliega ki udaasi ko kis tarah prasannataa main badla ja saktaa he. or use yah bhi bataaiega ki jab kabhi rone kaa man kare to rone main shame bilkul naa kare. meraa sochna he ki use khud par vishwaas hona chahie or dusron par bhi. tabhi to vah ek acha insaan ban paaegaa.
 ye baaten badi hai or lambii bhi. par aap inamen se jitna bhi use bataa paaen utana uske liye acha hoga. phir abhi meraa betaa bahut chota he or bahut pyaara bhi.
 aapkaa abraham linkan
