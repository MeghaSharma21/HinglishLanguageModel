 
 lagbhag 14, jinamein shaamil hai:Nigella arvensisNigella ciliarisNigella damascenaNigella hispanicaNigella integrifoliaNigella nigellastrumNigella orientalisNigella sativa
 kalaunjee, ek vaarshik padap he jiske beej aushadhi evam masaale ke rup main prayukt hote hai.
 kalaunjee ranunkulesi kul kaa jhaadeeya paudha he, jiskaa vanaspatik naam “nijela setiva” he jo latin shabd nizr se bana he, yah bharat sahit dakshin pashchimi asian, bumadhya sagar ke purvi tateey deshon or uttari africai deshon main ugane vaala vaarshik paudha he jo 20-30 sein. me. lanbaa hota he. iske lambii patali-patali vibhajit pattiyaan hoti hai or 5-10 komal safed yaa halki neeli pankhudiyon va lambey danthal vaala phool hota he. iskaa fal bada va gend ke aakaar kaa hota he jisamen kaale rang ke, lagbhag ticone aakaar ke, 3 mi.me. tak lambey, khurdari sataha vaale bijon se bhare 3-7 prakoshth hote hai. iskaa prayog aushadhi, soundarya prashaadhan, masaale tathaa khushboo ke liye pakwaanon main kiya jaataa he.
 “nijela setiva” ko angreji main fennell flower, natmeg flower, lav-in-mist, roman kaariender, kaala beej, kaala keraave or kaale pyaaj kaa beej bhi kehete hai. adhiktar log ise pyaaj kaa beej hi samajhate hai kyonki iske beej pyaaj jaise hi dikhte hai. lekin pyaaj or kaala til bilkul alag paudhe hai. ise sanskrit main krishnajira, urdu main كلونجى kalaunjee, bangla main kalajiro, malayalam main kareem jirakam, roosi main cheranuksha, turki main çörek otu korek otu, farsi main shonij, arabi main habbat-ul-sauda, hubba-al-baraakaaحبه البركة, tamil main karun jiragam or telegu main nalla jira kaara kehete hai. iskaa swaad halkaa kadava va tikhaa or gandh tej hoti he. iskaa prayog vibhinn vyanjanon naan, bread, kek or aacharon main kiya jaataa he. chaahe bengali naan ho yaa peshawari khubja pilav ho kalaunjee ke bijon se jarur sajaaye jate hai.
 kalaunjee kaa itihaas bahut purana he. sadiyon se kalaunjee kaa prayog asia, uttari africa or arab deshon main masaale va dawa ke rup main hota aayaa he. ayurveda or puraane isaai granthon main iskaa varnan he. easton ke bible shabdkosh main hebryu shabd kaa matlab kalaunjee likhaa gaya he. pehali shatabdi main discoradies naamak unani chikitsak kalaunjee se zukam, saradard or pet ke keedon kaa upachaar karte the. unhone ise dugdh vardhak or mutr vardhak ke rup main bhi prayog kiya. rome main ise 'penasia’ yani har marz kii rambaan dawa mana jaataa he. lekin misr ke itihaaskaaron or puratatvvettaon kaa maananaa he ki kalaunjee sabase pehle misr main tutankhaman ke makbare main pai gai. 3000 varsh pehle yah misr ke shaskaon ke putalon yaa mummiyon ke saath rakhe jane vaali, maranoparant kaam aane vaali aavashyak saamagree main shaamil thi. pheroz ke chikitsak kalaunjee kaa prayog zukam, sirdard, daant ke dard, sankraman, allergy aadi rogon ke upachaar main karte the. kalaunjee kaa tel striyon kaa priy saundarya prashaadhan mana jaataa tha. misr kii sundar, rahasyamay va vivaadaaspad maharani cleopetra kii khubsuurati ke rahasy kalaunjee ke tel se nirmit saundarya prashaadhan the.
 islam ke anusaar hazarat mohammad kalaunjee ko maut ke sivaa har marz kii dawa bataate the. iskaa zikr kai jagah hadison main miltaa he jaise ki:-
 saahih muslim: 26 kitaab as salaam, sankhya 5489
 isi silsile main khalid bin saad ne likhaa he, “ek baar main or gaalib bin abjar madina ja rahe the or raste main unki tabiyat kharaab ho gai. jab ham madina pahunche to ebn abi atik hamase milane aaye, gaalib kii tabiyat poochi or kaha ki inaki naak main 1-2 boond kalaunjee kaa tel daal do tabiyat thik ho jaayegi, unke saath aaye hazarat aaisha ne hamase kaha ki unhone mohammad sahab ko kisi se yah kehete hue suna he ki kalaunjee ‘sam’ ke sivaa har marz kii dawa he. maine poocha ki ‘sam’ kya he? unhone kaha ki sam kaa matlab maut he.”
 ورد حديث في صحيح البخاري عن عائشة - رضي الله عنها - أنها قالت: قال رسول الله -صلى الله عليه وسلم: " إن هذه الحبة السوداء شفاء من كل داء إلا السام، قلت: وما السام؟ قال الموت
 kalaunjee tib-e-nabvi kii dawaaon kii suchi yaa paigambar mohammad kii dawaaon main bhi shaamil he. evicina ne apni kitaab ‘kenon of medisin’ main likhaa he ki kalaunjee sharir ko takat se bhar detii he, kamajori va thakaan dur karti he tathaa pachan tantra, shwasan tantra tathaa prajnan tantra kii bimariyon kaa ilaaj karti he.
 kalaunjee main poshak tatwon kaa ambara laga he. isamen 35% carbohydrate, 21% protein or 35-38% vasa hote he. isamen 100 zyada mahatvapurn poshak tatv hote hai. isamen aavashyak vasiy amla 58% omega-6, 0.2% omega-3 or 24% omega-9 hote hai. isamen 1.5% jaadui udansheel tel hote he jinamein mukhya nigelone, thymoquinon, symin, carboni, limonin aadi hai. nigelone main anti-histemin gun hai, yah shwaas nalee kii maance peshiyon ko dhilaa karti he, pratiraksha pranali majboot karti he or khaansee, dama, bronchitis aadi ko thik karti he.
 thymoquinon badhiya anti-oxident he, cancer rodhi, keetanu rodhi, fungus rodhi he, yakrut kaa rakshak he or asantulit pratiraksha pranali ko durust karata he. takneekee bhashaa main kahen to iskaa asar immunomodulettry he. kalaunjee main caroten, vitamin e, bi-1, bi-2, naicin va si or calcium, potacium, loha, megnesium, selenium va zinc aadi khanij hote hai. kalaunjee main 15 amino amla hote hai jinamein 8 aavashyak amino acid hai. ye protein ke ghatak hote hai or protein kaa nirmaan karte hai. ye koshikaon kaa nirmaan va marammat karte hai. sharir main kul 20 amino acid hote hai jinamein se aavashyak 9 sharir main nahin ban sakate atah hamen inako bhojan dwaara hi grahan karnaa hota he. amino acids maance peshiyon, mastishk or kenndriya tantrika tantra ke liye urja kaa strot hai, antibodies kaa nirmaan kar raksha pranali ko pukhta karte he or carbonic amlon va sharkara ke chayapachay main sahaayak hote hai.
 jeffrasan philadelphia sthit kimail cancer santhaan ke shodhakartaaon ne chuhon par prayog kar nishkarsh nikaala he ki kalaunjee main vidyaman thymoquinon agnashay cancer kii koshikaon ke vikaas ko baadhit karata he or unhen nasht karata he. shodh kii aarambhik avasthaa main hi shodhakarta maanate he ki shalyakriya yaa vikiran chikitsa karvaa chuke cancer ke rogiyon main punah cancer failane se bachane ke liye kalaunjee kaa upyog mahatvapurn hoga. thymoquinon interferon kii sankhya main vruddhi karata he, koshikaon ko nasht karne vaale vishaanuon se swasth koshikaon kii raksha karata he, cancer koshikaon kaa safaya karata he or anti-bodies kaa nirmaan karne vaale bi koshikaon kii sankhya badhaata he.
 kalaunjee kaa sabase zyada keetanurodhi prabhaav salmonella typhi, sudomonas eruginosa, steffilococus orius, es. pirogen, es. viridence, wibrio colerai, shigella, i. kolai aadi keetanuon par hoti he. yah gram-negative or gram-positive donon hi tarah ke keetanuon par waar karti he. vibhinn prayogshaalaon main isaki keetanurodhi kshamta ampicilin ke baraabar aanki gai. yah fungus rodhi bhi hoti he.
 kalaunjee main mukhya tatv thymoquinon hota he. vibhinn bheshaj prayogshaalaon ne chuhon par prayog karke yah nishkarsh nikaala he ki thymoquinon turt-butile hydroparoxide ke dushprabhavon se yakrut kii koshikaon kii raksha karata he or yakrut main es.ji.o.tii va es.ji.pi.tii. ke srav ko kam karata he.
 kai shodhakartaaon ne varshon kii shodh ke baad yah nishkarsh nikaala he ki kalaunjee main upasthit udansheel tel rakt main sharkara kii maatra kam karte hai.
 kalaunjee dama, asthisandhi shoth aadi rogon main shoth dur karti he. kalaunjee main thymoquinon or nigelone naamak udansheel tel shwet rakt kanon main shoth kaarak ikosenoyds ke nirmaan main avrodh paidaa karte hai, sujan kam karte hai ore dard nivaaran karte hai. kalaunjee main vidyaman nigelone mast koshikaon main histemin kaa srav kam karti he, shwaas nalee kii maance peshiyon ko dhilaa kar dama ke rogi ko raahat detii hai.
 shodhakarta kalaunjee ko pet ke keedo ke upachaar main piparesin dawa ke samakaksh maanate hai. pet ke keedo ko maarane ke liye aadhi choti chammach kalaunjee ke tel ko ek badi chammach sirke ke saath das din tak din main teen baar pilaate hai. mithe se parhez jaruri he.
 misr ke vaigyanik dow ahamed al-kaagi ne kalaunjee par america jaakar bahut shodh kaary kiya, kalaunjee ke itihaas ko jaanane ke liye unhone islam ke saare granthon kaa adhyayan kiya. unhone mana ki kalaunjee, jo maut ke sivaa har marz ko thik karti he, kaa bimariyon se ladane ke liye allaa taala dwaara hamen di gai prati raksha pranali se gaharaa naata hona chaiye. unhone aids ke rogiyon par is beej or hamaari prati raksha pranali ke sambandhon kaa adhyayan karne ke liye prayog kiye. unhone siddh kiya ki aids ke rogi ko niyamit kalaunjee, lahasun or shahad ke capsyul dene se sharir kii raksha karne vaali tii-4 or tii-8 limphatic koshikaon kii sankhya main ascharyajanak rup se vruddhi hoti he. america sansthaaon ne unhen simit maatra main yah dawa banane kii anumati de di thi.
 misr, jordan, germany, america, bharat, pakistan aadi deshon ke 200 se zyada vishvavidhyalayon main 1959 ke baad kalaunjee par bahut shodh kaary hua he. mujhe pataa laga ki 1996 main america kii epa.di.e. ne cancer ke upachaar, ghaatak cancer rodhi dawaaon ke dushprabhavon ke upachaar or sharir kii pratiraksha pranali sudrudh karne ke liye kalaunjee se bani dawa ko patent paarit kiya tha. kalaunjee dugdh vardhak or mutr vardhak hoti he. kalaunjee zukam thik karti he or kalaunjee kaa tel ganjaapan bhi dur karata he. kalaunjee ke niyamit seven se pagal kute ke kaate jane par bhi laabh hota he. lakva, migraine, khaansee, bukhaar, facial palsy ke ilaaj main yah phayda pahunchaati hai. doodh ke saath lene par yah pilia main laabhadaayak pai gai he. yah bavasir, piles, motiyaa bind kii aarambhik avasthaa, kaan ke dard va safed daag main bhi phydemand he. kalaunjee ko vibhinn bimariyon main is prakaar prayog kiya jaataa he.
 iske atirikt sundar va aakarshak chehre ke liye, ek badi chammach kalaunjee ke tel ko ek badi chammach jaitoon ke tel main mila kar chehre par malein or ek ghante baad chehre ko dholen. kuch hi dinon main aapkaa cheharaa chamak uthegaa. ek badi chammach tel ko ek badi chammach shahad ke saath roj subah len, aap tandoorust rahenge or kabhi biimaar nahin honge.
 kalaunjee ke bare main kai pracheen granthon main padhane ke baad main bhi is nishkarsh par pahunchaa hoon ki kalaunjee ek mahaan aushadhi he jisamen har rog se ladane kii apaar, asimit or achook kshamta he. ant main mujhe mere ek shaayar dost kii pankti yaad aa rahi he. khuda ne kya khub ye kalaunjee banaai he. jo maut ke sivaa har marz kii dawaai he.
