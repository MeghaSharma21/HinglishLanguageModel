 jan lokapal vidheyak ke nirmaan ke liye jari yah andolan apane akhil bhartiya swaroop main 5 april 2011 ko samajasevi anna hajaare evam unke saathiyon ke jantar-mantar par shuru kiye gaye anshan ke saath aarambh hua, jinamein magsese puraskaar vijeta arvind kejariwal, bharat kii pehali mahila prashasnic adhikari kiran bedi, prasiddh lokdharmee vakil prashanth bhushan, patanjali yogapith ke sansthaapak baba ramdev aadi shaamil the. sanchaar sadhano ke prabhaav ke kaaran is anshan kaa prabhaav samooche bharat main fail gaya or iske samarthan main log sadakon par bhi utarane lage. inhone bharat sarkaar se ek majboot bhrashtachar virdohi lokapal vidheyak banane kii maang kii thi or apni maang ke anuroop sarkaar ko lokapal bill kaa ek masauda bhi diya tha. kintu manmohan singh ke netritv vaali tatkaaleen sarkaar ne iske prati nakaaratmak ravaiya dikhaaya or isaki upeksha kii. iske parinamswaroop shuru hue anshan ke prati bhi unka ravaiya upeksha purna hi rahaa. kintu is anshan ke andolan kaa rup lene par bharat sarkaar ne aanan-fanan main ek samiti banaakar sambhavit khatre ko taala or 16 agast tak sansad main lokapal vidheyak paas karaane kii baat sweekaar kar lee. agast se shuru hue monsoon satr main sarkaar ne jo vidheyak prastut kiya vah kamjor or jan lokapal ke sarvatha vipareet tha. anna hajaare ne iske khilaaf apane purv ghoshit tithi 16 agast se punah anshan par jane kii baat duharai. sarkaar ne isaki raah main kai rode atkaaye evam 16 agast ko anna hajaare evam unke saathiyon ko giraftaar kar liya. kintu isse andolan pure desh main bhadak uthaa. desh bhar main agle 12 dilon tak lagaataar badi sankhya main dharna, pradarshan or anshan yojit kiye gaye. antat sansad dwaara anna kii teen sharton par sahamati kaa prastaav paas karne ke baad 28 agast ko anna ne apana anshan sthagit karne kii ghoshnaa kii. 
 5 april 2011 ko ek shashakt lokapal vidheyak ke nirmaan kii maang par sarkari niskriyata ke pratirodh main anna hajaare ne aamaran anshan shuru kar diya. bhrashtachar ke khilaaf unki is muhim main arvind kejariwal, kiran bedi, prashanth bhushan, baba ramdev evam anya anek prasiddh samajasevi shaamil the. sarkaar ne ise upekshit karnaa jari rakhaa. is anshan ko bharat evam sheeghra hi vishwa ke sanchaar madhyamon main vistrut rup se prakashit or prasaarit kiya jane laga. bhrashtachar ke khilaaf jari is koshish ko sheeghra hi vyapak jansamarthan milane laga. bharat ke praayah sabhi shaharon main yuva sadakon par utar aae evam iske samarthan main pradarshan kiya tathaa parche baante.
 anna hajaare ke anshan ke deshvyapee jan aandolan ke rup main fail jane se chintit sarkaar ne janalokapal vidheyak kaa masauda taiyaar karne ke liye jhatpat ek samiti kii ghoshnaa kii. usne 16 agast se pehle sansad main ek majboot lokapal vidheyak paas karaane par bhi sahmati prakat kar di. is tarah yah anshan samaapt hua or bhrashtachar ke viruddh panapata jan andolan majboot lokapal ke nirmaan kii aashaa ke saath samaapt hua. kintu sarkari manshaa sandigdh thi isliye anna hajaare ne saath hi ghoshnaa kii ki yadi aagaamee 15 agast tak apekshit lokapal vidheyak nirmit nahin hua to ve 16 agast se punah anshan par jaayenge. 
 april main kiye gaye anna hajaare ke anshan kii samaapti kii sharton ke anuroop sarkaar ne 10 sadasyeey lokapal masauda nirmaan samiti ke nirmaan kii ghoshnaa kii. isamen sarkaar ke 5 evam naagarik samaaj ke 5 pratinidhi rakhe gaye. anna hajaare ne sarkaar ke sanvaidhanik praavdhaanon kii baadhyataa vaale tark kaa virodh na karte hue kisi mantri ko samiti kaa adhyaksh hona sweekaar kar liya. kintu kapil sibbal ke netritv vaali is samiti ke mantriyon ne apni manamaani kii. pradhanmantri or nyaayadhishon ko lokapal ke daayre main laane ke mudde par naagarik samaaj ke pratinidhiyon or sarkaar ke bich virodh bana rahaa. kapil sibbal ne kaha ki bhavishya main kaanoon banane ke liye naagarik samaaj kii raay nahin lee jaaegi. antat mantriyon ne anna hajaare dwaara prastut jan lokapal ke sabhi mahatvapurn sujhaavon ko maanane se inkaar kar diya. dikhaave ke liye jan lokapal ke ve sabhi bindu maan liye gaye jo sarkari mantriyon or saansadon, evam nyayadhishon ko lokapal kii pahunch se baahar rakhte the. antat sarkari mantriyon ke ravaiye se niraash anna hajaare ke saathiyon ne jan lokapal kaa masauda alag se nirmit kiya. or is tarah samiti ne do masaude kaa nirmaan kiya jise kendriya mantrimandal ke saamne rakhaa gaya. vahaan bhi mantriyon ke masaude ko to purnatah prastut kiya gaya kintu jan lokapal kaa saransh rakhaa gaya. or apeksha ke anuroop mantrimandal ne mantriyon ke masaude ko apanaakar sansad main pesh karne ke liye sahmati de di.
 4 agast 2011 ko sansad main lokapal vidheyak prastut kiya gaya. sarkaar ke lokapal vidheyak main pradhanmantri ko unke kaarykaal ke dauraan iske daayre se baahar rakhaa gaya tha. lekin sabhi bhootpurv pradhanmantri iske daayre main rakhe gaye the. iske anusaar lokapal ek samiti hogi jiske adhyaksh vartmaan yaa sevanivrutt nyaayadhish honge. isamen aath sadsy honge jisamen se chaar kaanoon ko jaanane vaale evam anbhavi log honge. isamen jaanch kii samay seemaa saat saal rakhi gai thi.
 bharat kaa 65 vaan swadhinata diwas samaaroh anna hajaare dwaara april ke anshan kii samaapti kii is ghoshnaa kii chaaya main hua ki yadi 15 agast tak sarkaar ne lokapal vidheyak paas nahin karaayaa to ve punah anshan karengen. 15 agast se kai din purv hi yah spasht ho chukaa tha ki 16 agast se ghoshit anshan jarur hoga. sarkaar ne ise rokane kii har tarah kii koshish aarambh kar di. dilli police ne 1 agast tak jantar mantar par anshan kii anumati dene se inkaar kar diya. iske pashchaat anna hajaare ne chaar anya sthaan sujhakar vahaan anshan karne kii anumati maangi kintu vah bhi nahin di gai. antat 13 agast ko anna hajaare ne ghoshnaa kii ki yadi unhen anshan kii ijaajat nahin di gai to ve jail baro andolan shuru karenge. saath hi unhone pani bhi tyaag dene kii ghoshnaa kii. dilli police ne jepi park main anshan karne kii anumati 22 pratibandhon ke saath di. anna hajaare ne inamen se 6 sharton ko maanane se inkaar kar diya. inamen pradarshnakariyon kii sankhya 5000 tak simit rakhane, anshan 3 din tak hi karne, anshan sthal par laudspikar kaa prayog na karne, tent na lagane aadi kii sharten shaamil thim.
 pradhanmantri manmohan singh ne bharat ke 65 wein swatantraaa diwas samaaroh ke avasar par laal kile kii pracheer se raashtra ko sambodhit karte hue ek taraf to bhrashtachar ko samaapt karne kii ichha jataai magar saath hi uske liye kisi bhi tarah ke pradarshan ko asanvaidhanik qaraar diya. anna hajaare sara din rajghat par chintan karte rahe or shaam ko anshan ke jari rakhane kii ghoshnaa kii. 'unhone kaha, "ham subah anshan ke liye jepi park jaayenge. hamen pataa chalaa he ki vahaan dhara 144 lagi he par agar hamen vahaan jane se manaa kiya to ham usee jagah baith jaayenge ki le chalo jahaan chalanaa he. prashasan unhen jahaan bhi le jaae unka anshan vahiin hoga, "ham jail main anshan par baithenge, vahaan le gaye or agar phir chhod diya to waapas jepi park par aakar baith jaayenge."
 16 agast bhartiya satta or janata kii shakti kii pariksha kaa din tha. police ne anshan se nibatane kii puri taiyaari kar rakhi thi. anshan shuru karne ke liye taiyaar hote hue anna evam unke saathiyon ko police ne dilli ke mayur vihaar sthit supreme inkalev se kareeb saadhe saat baje anshan shuru karne se pehle hi giraftaar kar liya.police ne vahaan maujuud logon ko bataaya ki wo anna ko anshan sthal le ja rahe hai. unhone jivan anmol aspataal ke paas media or anna samarthakon ko aage badhane se roak diya. giraftar kar dilli ke civil lines police mess le jaye jane ke fouran baad unhone vahiin apana upwas aarambh kar diya or pani lene se bhi inkaar kar diya.dilli kii ek vishesh adaalat main aage andolan na karne or apane samarthakon ko andolan karne ke liye na kehane jaisi sharton vaale nijee muchalaka na dene ke baad adaalat ne anna hazareor unke sahyogiyon ko saat dinon kii nyaayik hiraasat main bhej diya. police ne unhen tathaa anya kaaryakartaaon ko tihaad jail bhej diya.
 anna hajaare kii giraftaar ke baad puure desh main jammu se karnataka tak or kolkata se jaipur tak saikadon logon ne sadakon par utar kar virodh pradarshan or jail baro andolan shuru ho gaya. keval dilli main hi 3 hajaar se zyada logon ko giraftaar kiya gaya. dilli police ne dilli ke 12 stadimon ko jail main tabdeel kar diya.maharashtra ke ahmednagar zile main sthit anna hazaare ke gaanv ralegan siddhi main unki giraftaari kii khabar pahonchte hi gaanv nivasee apane jaanwaron sahit sadak par aa gaye or rasta roak diya. dukaane or skool band rahe tathaa sainkadon logon ne upwas aarambh gar diya. desh kii vanijyik rajdhani mumbai ke azaad maidan main bady sankhya main logon ne ekatrit hokar janalokapal bill kaa samarthan or anna hazaare kii giraftaari kaa virodh kiya. pune or nasik main 'me anna hazaare' yani main anna hazaare likhi hui gandhi tapiyaan pahane logon ne morcha nikaala. patna main gandhi maidan ke paas kargil chowk se lekar dakbangla chauraahaa or beli road tak alag-alag jatthon main log sadakon par nikle. jinamein rosh tha kintu ve hinsa yaa todfodjaisi karrwai nahin kar rahe the. uttarapradesh kii rajdhani lakhanu main ucch nyaayalay ke adhivaktaaon ne hadtaal kar diya. jaipur main anna ke samarthan main udyog maidan main teen dinon kaa kramik anshan karne kaa nirnay liya. chandigarh, punjab or haryana main vibhinn sthanon par vakeelon, shikshavidon or kaaryakartaaon ne reliyaan nikaali. pashchim bengal kii rajdhani kolkata sahit rajya ke vibhinn hisson main virodh pradarshan hue.
 hyderabad main do jagahon par bade pradarshan hue. indira park main saamaajik kaaryakartaaon ne pradarshan kiya or sau log anshan par baithe. duusari taraf telegu desham party ne ek raily nikaali or apane netaa chandrababu naidu ke netritv ne din bhar kaa anshan kiya. vijaywada, warangal, tirupati or vishakhapattanam aadi main bhi anna ke samarthan main pradarshan hue. tamilnadu ke chennai, koybantur or madurai sahit kai shaharon main virodh pradarshan hue. kerala or karnataka main bhi badi sankhya main log virodh pradarshan ke liye sadakon par utre.shaam ko dilli ke india get or chhatrasaal stadium main saikadon logon ne ikattha hokar mombatiyaan jalaakar virodh pradarshan kiya. yah pradarshan 17 agast ko bhi tihaad jail main band anna hajaare ke samarthan main jari rahaa. mumbai main 5 badi reliyaan nikaali gai. patna main junior doctoron ne hadtaal kiya. bhopal main schuli bacchon, chaatro or praadhyaapakon, vakeelon evam kai sarkari karmchaariyon ne pradarshan main bhaag liya. dilli main chhatrasaal stadium pradarshan kaariyon kaa karagaar bana rahaa. andar or baahar hajaaron log jamaa the jinhone anna kii hi tarah reeha hone se inkaar kar diya. shaam chaar baje hajaaron logon ne swatah hi india get pahunchakar jantar-mantar kii ore march shuru kar diya.
 anna ko mil rahe deshvyapee samarthan ke dabaab main sarkaar ne unhen mukt karne kaa faisla kiya. 16 agast kii hi shaam saadhe saat baje tak dilli police ne vishesh adaalat se anna kii rihaai ke liye aavedan kiya jise maan liya gaya. lekin ne anna ne rihaai ke baad apane gaanv laut jane yaa dilli main teen din anshan kar lene kii shart ke saath reeha hone se inkaar kar diya or tihaad main hi raat bitaai. jail ke kai kaidiyon ne unke samarthan main bhojan lene se inkaar kar diya. jail ke baahar hajaaron logon kaa hujum unka samarthan karne ke liye data rahaa. anna ne bina shart pradarshan karne kii anumati milane tak tihaad jail main hi anshan jari rakhane kaa faisla kiya. 17 agast ko din bhar dilli police anna ko tihaad se baahar karne ke liye maathaa-pachchi karti rahi. usne anna tathaa unke reeha saathiyon kiran vedi tathaa unke samarthan main pahunche logon medha patkar, swami agnivesh, aadi se bhi baat kii. shaam tak dilli police ne unhen anshan ke liye ramlila maidan kaa prastaav diya jise anna ne sweekaar kar liya. magar unhone dilli police ke 3 din kaa pradarshan karne kii shart ko maanane se inkaar kar diya. unhen biimaar bataakar tihaad se baahar karne ke liye bulaae gaye ambulance ko anna samarthakon ne jail tak pahunchne hi nahin diya. dilli police ne logon par bal-prayog kaa saahas nahin kiya. 17 agast kii raat bhi tihaad hi andolan kii dhuri bana rahaa. anna kam-se-kam 30 dinon tak anshan se kam par raji nahin the. der raat ko dilli ke police ayukta ne kiran bedi, prashanth bhushan, manish sitaudiya or arvind kejarivaal vaali anna team ke saath baithak kii.teen din tihaad jail main gujaarne ke baad jab anna hajaare paune 12 baje baahar nikle to josh se bhare hue dikhe. unhone inkulab jindabad or bharat mata kii jai ke naare ke saath apane samarthakon kaa josh badhaayaa. anna ne samarthakon ko sambodhit karte hue kaha
 "1947 main adhuri aazaadee mili. 1947 main mili aazaadee ke liye 1942 main andolan shuru hua tha or ab 16 agast se duusari aazaadee kii ladaai shuru ho gai hai jise aapako anjaam tak pahunchaana he. anna rahe yaa na rahe lekin bhrashtachar ke khilaaf yah mashaal jalati rahani chahie. jail ke baahar 4 dinon se baithe aap logon ko main dhanyavad detaa hum or bachche, buudhe or yuvaaon se apil karata hum ki ve adhik se adhik sankhya main ramlila maidan pahunche. koi todfodaur rashtriya sampatti ko nuksaan nahin pahunchaaen or trephic kaa puraa dhyaan rakhen. vah ab unase ramlila maidanpar hi baat karenge. "
 samarthakon ko sandesh dene ke baad anna hajaare juluus ke saath mayapuri kii ore ravaanaa ho gaye. khule trek main anna ke juluus ke saath- saath hajaaron logon kii bheed haath main tirangaa liye unke saath paidal march kar rahi thi. dilli kii sadakon par aisa nazaaraa shaayad hi pehle dekha gaya ho, jab tej barish main haath main jhanda liye naare lagaate hua jansailab aage badha. mayapuri chowk par pahunchane ke baad anna car se rajghat pahunche.
 tihaad jail main 3 din bitaane ke baad ramlila maidan ko anshan ke liye taiyaar kar die jane par anna hajaare juluus ke saath mayapuri or rajghat hote hue 18 agast ko dopaher baad sava do baje vahaan pahunch gaye. vahaan unke aane kaa subah se intjaar kar rahe samarthakon ne naaron ke saath unka swaagat kiya.
 ramlila maidan main manch par aate hi anna ne bhi bharat mata kii jai, inkulab jindabad ke naaron ke saath apane samarthakon kaa abhivadan kiya or unhen apana sandesh diya-"1942 main hamaare desh main ek kranti hui thi, jisase angrej chale gaye the. angrej chale gaye, lekin bhrashtachar khatm nahin hua. isliye ab aazaadee kii duusari ladaai kishuruyaat ho gai he. desh ke sabhi logon ne mere bhai, meri bahan, yuva - yuvatiyon ne yah jo mashaal jalaai he, is mashaal ko kabhi bujhane nahin dena. chaahe anna hajaare rahen rahe mashaal jalati rahegi. abhi ek lokapal nahin is desh main puraa parivartan laana he. desh ke garib mahakme ko ham kaise mahal de sakenge yah sochna he. kranti kii shuruyaat hochuki he. main aaj zyada kuch nahin boluungaa kyonki pichley teen dinon main meraa vajan 3 kilo kam ho gaya he, lekin aap log jo andolan desh main chalaa rahe hai uski urjamujhe mil rahi he. '
 kai deshon ko yuvakon ne banaaya he, mujhe puraa vishwaas he is desh kaa yuva jag chukaa he or ab is desh kaa bhavishya ujjwal he. in gaddaaron ne desh ko lutaa he ab hambhrashtachar bardaasht nahin karenge. apni aazaadee ko ham haragij bhula sakate nahin. sar kataa sakate hai lekin sar jhukaa sakate nahin. main khush hum ki koi todphod nahin hui auran hi rashtriya sampatti ko nuksaan pahunchaa. ab main zyada kuch nahin kahuunga, lekin main aapse phir baat karuunga. "
 21 agast ko is andolan ko nai disha mili. ramlila maidan main samarthakon ko sambodhit karte hue anna hajaare ne kaha
 "vaise to is ramlila maidan main varsho se ravan jalataa aa rahaa he, magar is baar bhrashtachar kaa ravan jalegaa. bhrashtachar ko samaapt karne ke samaadhaan ke baad hi unki ladaai rukegi. mujhe kisi kaa dar nahin he. kyonki mere paas na to koi bank balance or na hi koi sampatti he. mandir ke chah guna aath meter ke kamare main rahata hum."unhone logon kaa aahvaan kiya ki ve apane kshetra ke saansadon ke gharon par jaaen or unki sadbuddhi ke liye dharna den. log baapu kaa priyabhajan raghupati raghav raja ram gaayen or saansadon se puuchhen ki lokapal par unki raay kya he. ve sarkari lokapal ke saath hai yaa jan lokapal ke. kyonki aap logon ne unhen vot diya he. yah aapkaa adhikaar he.
 arvind kejariwal ne jaananaa chaha ki pradhanmantri bataaen ki sarkaar se kis jagah or kahaan baat kerani he. unhone anna kii baat main aage or joda ki log saansadon ke alaava dilli main mantriyon or vidhayakon ke gharon ke baahar bhi jaaen or dharna den tathaa un logon se bhi puuchhen ki unki raay kya he.
 22 agast ko subah se shaam tak logon kaa saansadon or mantriyon ke gharon ke saamne jaakar pradarshan karne kaa silsilaa jari rahaa. kendriya mantri kapil sibbal ke ghar ke saamne pradarshan karne par police ne 50 logon ko hiraasat main bhi liya.is andolan ko aage badhaane or kharchon ke liye paisa jutaney ke liye ramlila maidan main banaae gaye daan shivi par bhi logon kii lambii qatari lagi rahi. bachche hon yaa bujurg, amir ho yaa garib sabhi apane kshamta ke anuroop is andolan ke liye daan de rahe the. log apane gharon se khaanaa banaakar yahaan anna ke samarthakon ko baant rahe the. dhani vyapaaree, jo trek main bharkar khaane-pine kii chijen baant rahaa ho yaa phir ek majdoor jo ramlila maidan kii saaf-safai main juta ho yahaan sabhi apni marji se desh ke liye anna kii ek pukaar par aa rahe the.
 anshan ke saatven din anna kaa vajan 5 kilo kam ho gaya. unke rakt or mutr main kitone aane shuru ho gaye. lekin unka utsaah purvavat hi bana rahaa. unke swasthya kii giravat evam uske rajnatik prabhaav se chintit sarkaar ne vaarta karne ke liye pranav mukherjee ko niyukt kiya. pehle daur kii vaarta kaaphi sakaaratmak rahi. anna samarthakon ke teen muddon par matbhed tha or teen sharten maani jaani thi. sarkari vaartakaron ne iske liye agle din subah tak kaa samay liya. dow naresh trehaan ne mangalvaar 23 agast kii shaam ko anna hazaare ke swasthya kii jaanch karne ke baad unhen drip lagane kii salaah di thi lekin iske liye bhi unhone inkaar kar diya. raat ko logon ko sambodhit karte hue anna ne kaha ki dopaher ke baad doctoron ne kaha tha ki kidney main kuch samasya aa gai he or unhen drip ke zarie dawa deni hogi. maine doctoron se kaha tha ki main apni antaratma kii awaz sun kar bataaungaa ki main kya karungaa. meri antaratma kah rahi he ki tu ye kya kah rahaa he ki dil diya he, jaan bhi denge or jaan dene se darataa he... to maine doctoron se kah diya he kimeri antaratma kah rahi he ki koi dawa nahin leni he. mai mar gaya to parvaah nahin, mere baad kitne anna khadey ho gaye hai. agar unki kidney ko kuch ho jaataa he to hazaron logon main se koi na koi unhen kidney de degaa. doctor kii report ke baad sarkaar bhi kuch sochane lagegi or agar sarkaar kii ore se unhen jabardastee uthaakar le jane ke prayaas honto saare darwaazon par log khadey ho jaaen or mujhe le jane na dena."raat bhar main hi sarkaar kaa rukh puri tarah badal gaya or 24 agast ko vah kal hui sahmati se peeche hat gai. usne jan lokapal vidheyak ko sansad main prastut karne se inkaar kar diya or anna ke anshan ko unki samasya bataaya. anna ko jabardasti anshan sthal se uthaane kii sambhaavna bhi bad gai. 24 agast buudhvaar kii shaam ko samarthakon ko sambodhit karte hue anna hazaare ne kaha-
 "hinsa mat karo..mujhase hinsa sahan nahin hogi. agar main jail jaaun to aap log saansadon ke ghar par virodh jataao. rashtriya sampatti kaa koi nuksaan matakarna. agar police aati he to main kushi se jail jaaoongaa. or kal se sabko jail baro andolan karnaa he. desh ko ahimsa ke maarg se bachaana he. ye azaadiki duusari ladaai he. sarkaar kaa ravaiya lokshahi vaala naa hokar hukmshahi kaa he. ye lokshahi ke liye bahut bada khatara he lekin meri vinati he ki agar sarkaar mujhe yahaan seuthae to use koi roke nahin. ab mujhe sarkaar kii chaal samaj aa gai he. sarkaar chaahati he ki andolan ko todane ke liye aap log hinsa karen. isliye ham sabhi ko sanyam rakhana he."25 agast ko anshan ke 10wein din ramlila maidan main anna hajaare ne kaha ki "meraa vajan sirf 6.5 kilogram kam hua he. baaki meri tabiyat thik he. mujhe aisa lag rahaa he ki main jan lokapal vidheyak paarit hone tak nahin maruunga. mujhe aapse kaaphi urja mil rahi he."
 anna hajaare ke samarthan main lagaataar dasven din desh bhar main pradarshan jari rahaa. lagaataar duusare din logon ne pradhanmantri awaas ke baahar pradarshan kiya. unamem se 50 ko hiraasat main le liya gaya. ahimsaatmak pradarshnon se ghabaraai sarkaar kii suraksha ke naam par par dilli police ne pradhanmantri awaas ke najadik ke chaar metro steshnon- huda city centre or jahangirpuri ke bich sthit udyog bhawan, res course or jor baag tathaa kendriya sachivalay se badarpur maarg par khan market metro stesan ko dopaher teen baje se band karvaa diya.
 anna hajaare ke pratinidhiyon or sarkaar ke saath baatcheet main 24 agast ko paidaa hue gatirodh ko shant karne kii koshish karte hue pradhanmantri ne kaha, sarkaar jan lokapal sahit aruna raay ke vidheyak or sarkari vidheyak par sadan main charchaa karaane ke liye taiyaar he. bhrashtachar ke masale par loksabhaa main charchaa kii gai. pradhanmantri netaa vipaksh or loksabhaa adhyaksh sahit loksabhaa ne ek swar se anna hajaare se anshan khatm karne kii apil kii. iske baad kendriya vigyaan evam praudyogikimantri vilasarav deshmukh ne ramlila maidan jaakar anna hajaare ko sabhi partiyon tathaa sansad kii ore se bheja gaya patr diya or unase anshan samaapt karne kaa aagrah kiya.
 jan lokapal sahit aruna raay ke vidheyak or sarkari vidheyak par sadan main charchaa karaane ke prastaav par anna ne kaha ki- "sansad main jan lokapal vidheyak par charchaa shuru ho to ham apana anshan todane par vichaar karenge. lekin hamaari teen mukhya maange hai. rajyon main lokayukta kii niyukti, nichle str ke adhikariyon ko bhi lokapal ke daayre main laana or naagarik charter bananaa. yah teenon garibon ke liye hai. in muddon par satta paksh or vipaksh main jab tak sahmati nahin banati he tab tak unka anshan jari rahegaa.
 pradhanmantri or puri sansad dwaara apane swasthya par chintaa jataae jane par apni pratikriya dete hue anna hajaare ne kaha ki "iske liye ham unhen dhanyavad dete hai. lekin mere swasthya kii chintaa aaj unhen hui. anna ke swasthya kii chintaa he unhen to vah 10 dinon se kahaan the. darasal, chintaa un logon ko he jo yahaan aae hue hai. air condishan main baithne waalon ko anna ke swasthya kii chintaa nahin he."anna ne vilasarav ko die gaye patr main pradhanmantri ko likhaa ki- "hamaare man main hamaari sansad ke prati apaar sammaan he, hamaari sansad hamaare janatantr kaa pavitra mandir he. main anshan par apane kisi swaarth ke liye nahin baitha, jis tarah se aap log desh kii bhalaai ke liye kaam kar rahe hai usee tarah se main bhi desh ke logon ke bare main hi sochataa rahata hoon. mere paas kisi prakaar kii koi satta nahin he. main ek bahut saamaanya aadmi hoon or samaaj va garib janata ke liye kuch karne kii bhaavana rakhata hoon. hamaara andolan kisi vyakti yaa party ke kilaaf nahin he. ham bhrashtachar ke kilaaf hai. ham bhrasht vyavastha main parivartan chaahate hai. yadi hamaare andolan ke dauraan mere athwa mere kisi saathi ke dwaara kuch aise shabd kahe gaye kiye gaye hon jisase aapako yaa kisi anya vyakti ko chot pahaunchi ho to main ham sabaki taraf se dilgir vyakt karata hoon. kisi ko aahat karnaa hamaara maqasad nahin he.
 har rajya main isi kaanoon ke zarie lokayukta bhi banaae jaaen, har vibhaag main jan samasyaon ke liye citizans charter banaae jaae jise na maanane par sambandhit adhikari par karrwai ho or teesraa ye ki centre sarkaar ke upar se neeche tak sabhi karmchaariyon or rajya ke sabhi karmchaariyon ko iske daayre main laayaa jaae. kya in teen baton par sansad main prastaav laayaa ja saktaa he? mujhe ummid hi nahin yaqiin he ki hamaare sabhi saansad desh kii janata ko bhrashtachar ke rose-rose ke zillat se nijaat dilaane ke liye shuru main raji ho jaaenge. meri antaratma kahati he ki in baton par agar sansad main sahmati hoti he to main apana anshan tod don."
 janalokapal bill kii baaqi baaten, jaise chayan prakriya aadi bhi bhrashtachar ko rokane ke liye atyant mahatvapurn hai.main meri janata ke saath tab tak ramlila maidan main baitha rahoonga jab tak baaqi saare muddon par sansad main nirnay nahin ho jaataa kyonki yahi janata kii awaz he. mere saath desh bhar main itane log is ummid se jude hai ki unhen bhrashtachar se nijaat milegi. iske liye jaruri he ki rajyon main bhi lokayukta ke gathan ke liye kanoon paas ho. aam logon ko rojaanaa jin adhikariyon ke bhrashtachar se do-chaar hona padataa he, unke bhrashtachar se ladane kii vyavastha ho. isi tarah sabhi sarkari sevaaon ke liye samaysima tay ho or unhen samay par puraa nahin karne vaale adhikari par jurmaana lage.
 anna hazaare pradhanmantri awaas main anna kii is chitthee par vichaar-vimarsh bhi kiya gaya kintu agle din sarkaar kaa ravaiya pehle jaisaa hi bana rahaa.. iske saath hi sarkaar ne vigyapanon evam anya sadhano se sanchaar madhyamon kaa ek varg taiyaar kar liya tha jo ab unke paksh ko thik tehraane kii koshish kar rahi thi. kai sanchaar madhyam anna team ke bich foot, pradarshkon ke bich lokapal kii kam samajhadaari aadi vishay uthaane lage the. iske baavjood yah andolan nirantar jari tha or sarkaar par dabaav bad rahaa tha. sansad kii kaarywai kaa sidhaa prasaaran dekhakar evam netaaon ke bayaan or chehre dekhakar janata anna ke saath rahane ke nirnay par atal thi.
 26 agast ko 11 dinon tak chup rahane ke baad loksabhaa main congress ke bhavi karnadhaar maane jane vaale rahul gandhi ne kaha ki- "loktantr kii garima ko kam karnaa ek khataranaak chalan he. vyaktigat rup se kai logon ne desh ko mahatvapurn yogadan diya he lekin ye samajhnaa zaruri he ki loktantric prakriya kaa apana mahatv he, loktantricprakriya lambii zarur hoti he par isse sabhi ko apana vichaar rakhane kaa mauka miltaa he...pichley dinon main ye samaj banaai ja rahi he ki ek lokapal kaanoon aane se bhrashtachar se nijaat mil jaaegi lekin ye galat he, sirf ek lokapal qanoonlane se bhrashtachar nahin khatm hoga, balki iske liye kai or chunautiyon ke hal dhundhane honge"isaki pratikriya main kiran bedi ne twitor par likhaa ki, "aisa ho saktaa he ki ek lokapal kaafii naa ho, par shuruyaat tokariye."rahul gandhi ke bayaan se acroshit anna hajaare ke samarthakon ne shuukravaar ko unke tughlaq road sthit awaas ke baahar pradarshnakia or jamkar narebaaji kii. police ne anna ke 50 samarthakon ko hiraasat main le liya. rahul gandhi ne apane ghar ke baahar pradarshan kar rahe anna samarthakon ke liye cold drinks or samose bhijwaaye.
 27 agast ko sarkaar ne sansad main anna kii pramukh teen maangon par bahes karai.. raat 8 baje tak sansad ke donon sadanon ne dhvanimat se in sharton ke paksh main vichaar karne ke liye use sthai samiti ke paas bhejne kaa prastaav paarit kar diya.
 sansad ke donon sadanon main shanivaar ko lokapal mudde par anna hajaare kii maangon ke anuroop laae gaye prastaav par saidhantik rup se sahmati banane ke baad pradhanmantri manmohan singh kaa patr lekar kendriya vigyaan evam praudyogiki mantri vilasarav deshmukh, saansad sandip dikshit or purv kendriya mantri vilaas mutemvaar ne anna ko ramlila maidan pahunchakar diya. iske baad anna hajaare ne samarthakon ko sambodhit karte hue kaha, "jan lokapal kii yah aadhi jeet hui he. puri jeet abhi baaki he. yah puure yuva shakti kii jeet he. yah janataki jeet he. yah saamaajik sanghathan kii jeet he. yah media kii jeet he." kal sabere 10 baje aap sabhi kii upasthiti main main apana anshan khatm karnaa chahta hum, vah bhi aapaki anumati se. aap jashn jarur manaaen lekin dhyaan rakhen ki isse shanti bhang na ho or kisi ko pareshaani na ho.
 anna ne 28 agast ko sundarangari kii dalit samudaay kii paanch varshiya bacchee simran or turkman get kii rahane vaali muslim samudaay kii ikraa ke haathon shahad mishrit nariyal pani pikar anshan samaapt kiya. anna ke anshan sthagit karne se pehle unke pramukh sahyogi arvind kejariwal ne apane lambey vaktavy main manch se logon ko sambodhit karte hue kaha ki wo sabhi raajnneetik dalon kaa dhanyavad karte hai or saath hi logon kaa bhi jinke sadakon par aane ke kaaran sarkaar par dabaav bana. partiyon ke sahyog ke bina ye prastaav paarit nahin hota. ham unka dhanyavad karte hai....samvidhan logon ne banaaya he or sabase upar log hai jiske baad samvidhan, sansad or saansad aate hai. sansad main kaanoon janata kii ichha ke anusaar bane. anna yaa anna kaa andolan samvidhan ke kilaaf nahin he jaisaa ki team ke bare main prachaarit kiya ja rahaa he.anshan todane ke baad anna ne andolan ko safal banane main desh kii janata, khaastaur se yuvaaon, media, police or unki dekh-rekh main lage chikitsakon ko dhanyavad dete hue kaha ki- "unhone apana anshan sirf sthagit kiya he lekin unki ladaai jari rahegi. asli anshan puri ladaai jeetne ke baad tuutegaa. ladaai puri hone tak puure desh main ghumoonga. unhen vishwaas he ki unke madhyam se saamne laae gaye janata ke muddon se sansad inkaaranheen karegi. lekin yadi sansad ne inkaar kar diya, to jan sansad ko taiyaar rahanaa hoga. aaj yah baat sabit ho gai he ki jan sansad, dilli kii sansad se badi he. jan sansad jo chaahegi, dilli kii sansad ko use maananaa hoga. hamen baba sahib ambedkar ke banaae samvidhan ke tahat is desh main parivartan laana he. aaj yah sabit ho gaya he ki parivartan laayaa ja saktaa he. ham bhrashtachar mukt bharat kaa nirmaan kar sakate hai. abhi yah shuruyaat he. lambi ladaai aage he. kisaanon kaa sawaal he, mazdooron kaa sawaal he. paryaavaran, pani, tel jaise tamaam mudde hai. garib bacchon kii shiksha kaa sawaal he. hamen chunaav sudhaar bhi karne hai. puri vyavastha badalani he. hamaara asli anshan is puure badlaav ke baad hi tuutegaa. aaj desh main itnaa bada andolan hua, lekin puri tarah ahimsak. duniya ke saamne aap sabhi ne misaal rakhi he ki andolan kaise karnaa chahie. is andolan kii yah sabase mahatvapurn baat rahi he.
 22 agast ko pradhanmantri ne vitt mantri pranav mukherjee, raksha mantri e.ke. antni va grih mantri pi. chidambaram se charchaa ke baad sarkaar ne pranav mukherjee ko vaartakar niyukt kiya or anna ko patr likhakar is sarkari pahal kii jaankaree di. iske baad kendriya kanoon mantri salmaan khurshid or anna ke sahyogi arvind kejariwal or akhil gogoi kii congress saansad sandip dikshit ke awaas par mulaakaat hui. iske baad arvind kejariwal ne kaha ki sarkaar vaarta ke liye taiyaar ho gai he. iske liye pranav mukherjee ko niyukt kiya gaya he.
 23 agast kii raat ko pehle daur kii vaarta main sarkaar kii ore se mukherjee va salmaan khurshid ne bhaag liya. naagarik samaaj kii ore se kiran bedi, arvind kejariwal va prashanth bhushan shaamil hue. sarkaar ne vaarta ko santoshjanak bataaya. sarkaar ne anna kii sehat par chintaa jataai auki kaha ki buudhvaar subah phir vaarta kii jaaegi. anna dal ke sadsy arvind kejariwal ne kaha ki sarkaar or hamaare bich teen muddon par asahmati he. sarkaar ne in par vichaar ke liye buudhvaar subah tak kaa samay maanga he. prashanth bhushan ne kaha ki sarkaar ne anna se anshan todane kii bhi apil kii he. lekin aaj jo baatcheet hui usamen aansa kuch nahin niklaa ki ham annaji se anshan todane kokehen.
 vaarta main sarkaar kuch muddon par sahamat ho gai thi. 
 kintu abhi kai vishyon par sahamati nahin ban pai thi. 
 iske saath hi anna ke sahyogi kuch sharton par sarkaar kii manjuuri bhi chaahate the. 
 subah anna ke sahyogiyon ke saath punah vaarta ko dhyaan main rakhkar der raat pradhanmantri ne anna masale ko lekar apaat baithak bulaai or varisht mantriyon ke saath charchaa kii. iske turant baad congress kor group kii baithak bhi hui. magar in sari kavayadon kaa parinaam 24 agast ko apeksha ke ulte rup main saamne aayaa. sarkaar kaa rukh bilkul badal gaya tha. pranab mukherjee ke saath baatcheet ke baad prashanth bhushan ne kaha ki mangalvaar ko hui vaartaon main sarkaar kaa rukh kaafii sakaaratmak tha lekin buudhvaar ko sab kuch badla-badla sa nazar aayaa. arvind kejariwal ne kaha ki sarkaar ne saafe kar diya he ki wo jan lokapal bill ko pesh nahin karegi. kiran bedi ne kaha ki pranab mukherjee buudhvaar ko baithak shuru hote hi gusse main dikhe or wo kah rahe the ki jo aapako karnaa karte raho. anna ke anshan ke bare main sarkaar ne kaha ki wo unki yani naagarik samaaj or anna hazaare kii samasya he. ye ek din or raat main sarkari ravaiye main fark kyon aayaa, mujhe nahin maaloom. mangalvaar ko wo hamaari baaten sun rahe the, aaj wo apni baaten suna rahe the. kal wo hamaari baton kii izzat kar rahe the. kal or aaj main din-raat kaa fark aayaa he."
 is gatirodh ke pashchaat 25 agast ko pradhanmantri ne vilasarav deshmukh ko patr dekar anna ke paas bheja. anna ne teen baton ke sweekrut hone par anshan chhodane kaa aashwaasan diya. 27 agast ko sansad kii kaaryava ke saath hi anna ke sahyogiyon se bhi lagaataar barta chal rahi thi. magar sarkaar apana rukh spasht nahin kar rahi thi. antat shaam tak in vaartaon kaa parinaam anna kii teen maangon par sansad ke samarthan ke prastaav ke rup main aayaa. jisaki soochna dene ke liye phir se vilaas raav deshmukh pradhanmantri kaa patr lekar ramlila maidan aae. jiske pashchaat anna ne 28 agast ko anshan sthagit karne kii ghoshnaa kii.
 13 dinon tak chale anshan ke kaaran anna ke vajan main saadhe saat kilo kii kami aa gai thi. unka rakt chaap kaaphi kam ho gaya tha. 13 dinon se anna ke swasthya kii lagaataar jaanch karne vaale doctor trehaan ne bataaya ki anna ke sharir main pani kii kami ho gai he or ve kaafii kamazor ho gaye hai. unke swasthya par nazar rakhane ke liye unhen kuch dinon ke liye gudgaanv ke ek aspataal main bhartee kar liya gaya.
 27 agast ko sansad main anna kii maangon par sahmati banane or 28 agast ko anna dwaara anshan samaapt karne kii ghoshnaa ke saath hi puraa desh jashn main dub gaya. rajdhani dilli, mumbai, kolkata, patna, ranchi, lakhanu, bengaluru, shimla, jaipur, raipur, gandhinagar sahit puure desh main diwaali jaisaa maahaul ban gaya. dilli main anna hajaare samarthak apni khushi kaa izhaar karne ke liye tirangaa laharaate or naare lagaate hue india get pahunche. log deshbhakti ke geeton par jhuumate najar aae. kai vyakti kaaron se nikalakar juluus main shaamil ho gaye. rajdhani raipur sahit chhattisgarh ke bilaspur, korba, raigarh main bhi anna hajaare samarthakon ne pataakhe jalaae or vijay ke uplakshya main naare lagaae. patna ke vibhinn mohallon main logon ne pataakhe chode to kai logon ne mithaiyaan banti. kargil chowk par pichley 12 dinon se anna ke samarthan main dharna or anshan par baithe log shanivaar der shaam jashn manaane main mashgool ho gaye. kai logon ne mandir main jaakar bhagwaan kaa shukriya adaa kiya or anna hajaare ke swasthya kaa dhyaan rakhane kii prarthana kii. patna ke saath hi rajya ke darbhanga, purniya, saharsa, mujffarpur, bhagalpur sahit kai jilon main is janata kii jeet kaa jasn manaaya gaya.
 yah vastav main keval naitik jeet thi. itihaas jarur bana tha kintu kaagajon par kisi thos cheez kaa nikalakar aana abhi baaki tha. haan isane uske liye rasta jarur bana diya tha. anna ke teen sharton ke samarthan kaa prastaav sansad ne sthai samiti ko bhej diya tha jise maananaa uske liye kanoonee rup se baadhya nahin tha. aage sthaayee samiti ko i sabhi sujhaavon kaa vishleshan karne or yah bhi tay karne kaa adhikaar tha ki ve kitne vyaavhaarik hai. sansad ne sarkaar ke us mul tark ko saidhantik rup se kaayam rakhaa tha ki kaanoon banane main sansad kii bhoomika sarvopari he or us par sawaal nahin uthaae ja sakate.
 sansad main din bhar chali bahes ke baad diemke, bahujan samaaj party, marxvaadi communist party, bhartiya communist party, samaajawaadee party or biju janata dal ne yah saafe kar diya tha ki lokayukta kii niyukti main sansad kii bhoomika nahin honi chahie kyonki isse rajyon kii swaittata prabhavit hogi. inamen se kuch dalon ne aise kisi qadam ke virodh karne kii manshaa bhi saafe kar di thi. nichali naukarshahi ko bhi lokapal ke antargat laane ko congress ne sweekaar to kar liya lekin yah bhi kaha ki iske liye kanoonee or sansthagat dhaanche main moolbhoot parivartan abhi kiya janaa he.
 saansadon ne jan lokapal bill kii sansad ke andar saansad ke vyavhaar ko lokapal ke kaary kshetra main laane kii dhara kaa dalgat bhaavana se upar uthakar ek swar main virodh kiya tha. kai dalon ne nyaaypalika ko bhi iske daayre main laane kaa virodh kiya tha. kuch dalon ne iske badale rashtriya nyaayik ayog banaae jane kii vakaalat kii or kuch ne majboot javabdehi vidheyak laane par jor diya tha. pradhanmantri ko bhi isamen shaamil kiye jane ke mudde par bhi sarkaar ne koi vachan nahin diya. bhaajapa samet kai dalon ne kuch aihtiyaat ke saath pradhanmantri ko bhi isamen shaamil kiye jane kaa jarur samarthan kiya.
 do or mahatvapurn maangon, sibiai kii bhrashtachar virdohi ikai ko lokapal ke antargat laane or bhrasht naukarshahon ko barkhaast kiye jane ke tareeqe par antim nirnay bhi sthaayee samiti par chhod diya gaya.
 is janandolan ne raajnneetik dalon ke chehron par pade lokahitaishi nakaab ko hataakar swaarthee sattakankshi or janvirohi charitra ko spasht kar diya. vipakshi dalon ke saath hi isamen sabase vikrut cheharaa centre ke sattadhari dal bhartiya rashtriya congress kaa najar aayaa. uske vakil mantriyon kapil sibbal, pi chidambaram aadi ne swayan ko shaasha evam anna hajaare kii team ko gulam maanakar tughluqi aadesh or bayaan jari kiye.
 14 agast ko congress pravaktaa manish tiwari ne anna hazaare par vyaktigat rup se akshep lagaate hue kaha ki anna bhrasht hai. iske liye unhone congress sarkaar dwaara gathit nyaayamurti saavant kii rapat kaa sandarbh diya tha, jisamen anna ko doshi tehraaya gaya tha. unhone yah nahin bataaya tha ki nyaayamurti saavant kii rapat ke baad is mudde par sukhtankar ayog ne jaanch kii thi or anna ko aropamukt kar diya tha.is andolan ne pradhanmantri manmohan singh, vitt mantri pranav mukherjee, congress mahasachiv rahul gandhi, ambika soni aadi ke saath hi vipaksh kii netaa sushamaa swaraj, laalkrishna adwani, seetaram yechuri aadi kaa kad bhi chota kar diya. manmohan singh ne sansad main is andolan ke peeche videshi shaktiyon kaa haath hone kii chetavanee di. ambika soni ne ise saaf karte hue america kaa naam ujagar kiya.
 sabhi netaaon ne baar-baar sansad kii sarvocchata kii duhai di or logon ke prayaason ko arajak kaarywai tehraane kii koshish kii. ve yah bhul gaye ki bhartiya samvidhan kii prastaavna ham bharat ke log se shuru hoti he jo bharat ko samprabhu, loktantric, samaajawaadee or dharmanirpeksh banaaengen.
 sarkaar or sarkaar main baithe logon ke hitaishiyon evam chatukaaron ne pratyaksh or paroksh rup se is aandolan ko dabaane or todane ke liye koi kasar nahin chodi.
 gayi.
 bhrashtachar ke khilaaf muhim ke rashtriya janandolan kaa rup lene ke peeche andolan ke netritvkarta anna hajaare kaa vyaktitv or krititv ke saath hi ek kushal team ke sahi or samyochit liye gaye nirnay bhi shaamil the. arvind kejariwal, kiran vedi, prashanth bhushan aadi samarth logon kii team ne is andolan ko nirantar sahi raste par rakhaa or uske pathbhrasht hone kii gunjaaish samaapt kar di.
 haa, yadi koi hamaare samarthan main aata he to uskaa swaagat he. bhaajapa kaaryakartaaon ke isamen bad - chadhakar hissaa le rahe hai, to unhonekaha, ' ham kisi bhi party ke kaaryakarta or netaa ko manaa nahin kar rahe hai, unka swaagat he. ve yahaan aakar anya samarthakon ke bich baith sakate hai. '
