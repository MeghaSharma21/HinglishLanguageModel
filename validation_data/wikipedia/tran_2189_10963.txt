 hedriun 117 i se 138 i tak roman samraat tha. 
 hedriun kaa janm 24 janvari, san 76 ko hua. vah mulat: spani tha or trajan se uskaa dur kaa sambandh tha. san 85 main pita kii mrity ke pashchaat vah rome ke bhavi samrat trajan ke sangrakshan main rahane laga. baad ke paanch varshon tak vah rome main rahaa. 15 varsh kii umr main apane janmasthan ko waapas laut aayaa or sainik ke rup main uske jivan kaa aarambh hua. san 93 main trajan ne use rome bula liya. san 95 main ek tribune ke rup main budapest main uski niyukti hui, jahaan se chaar saal baad vah rome waapas chalaa aayaa. san 100 main maharani polatina ne uskaa vivaah trajan kii bhatiji vibia sabina se kara diya. san 101 main vah arthschiv, 105 main lokadhikari or 106 main preetar banaaya gaya. apni sakht beemaari ke kaaran jab trajan purv se laut aayaa tab usne hedriun ko syria kaa governor or vahaan kaa senapati niyukt kiya. san 117 main trajan ne use god lekar apana uttaradhikaar ko manyata pradaan kar di. vah us samay rome samrajya kii gaddi par baitha jab vah chaaron ore gambhir sankaton se ghira hua tha.
 shasnarudh hone ke baad hedriun mahan prashaasak siddh hua. usne sinet se maitreepurn vyavhaar rakhanevaali trajan kii niti ko barkaraar rakhaa lekin usee ke saath naukarshahi ko bhi badhaava diya. samrajya kii sukh samruddhi main uski ruchi kaa pataa isi se chalata he ki usne do baar puure samrajya kaa vistrut bhraman kiya tha. scotland kii ghuspaith se england kii raksha karne ke liye usne 121 - 222 main england ke uttar main ek diwaal kaa nirmaan karavaaya jo hedriun diwaal ke rup main prasiddh he or jiske avshesh ab bhi vartmaan hai. usne seemaant pratiraksha ko sudrudh banaaya. anek shahar or kasbe basaae gaye. sarkari sahaayta dwaara saarvajanik nirmaan ke kaary sampann hue. usne kisaanon ke upar se kar hataa diya or 'roman laa' ko vyasthit rup diya.
 hedriun pratibhasampann, prakharbuddhi or aakarshak vyaktitv kaa aadmi tha. vah greek sabhyataa kaa prashansak tha or usamen adbhut kritatv shakti thi. aisa prasiddh he ki vah ek hi samay likh, pard, bol or dictate kara saktaa tha. usne apni ek aatmakatha bhi likhi thi, jo ab praapt nahin he. kaha jaataa he, apane shashan ke antim dinon main vah bahut niraash ho gaya or usne teen baar aatmahatya karne kaa praytn kiya. 10 july, 138 ko uski mrityu ho gai. rome main tiber nadi ke kinare uski shandaar majaar ab bhi vidyaman he.
