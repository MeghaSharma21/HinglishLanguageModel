 san 1917 kii rus kii kranti vishwa itihaas kii sabase mahatvapurn ghatnaon main se ek he. iske parinamswaroop rus se zaar ke swechhachari shashan kaa ant hua tathaa roosi soviet sanghatmak samaajawaadee ganraajya kii sthapana hui. yah kranti do bhaagon main hui thi - march 1917 main, tathaa oktober 1917 main. pehali kranti ke falswaroop samraat ko pad-tyaag ke liye vivash hona padaa tathaa ek asthaayee sarkaar bani. oktober kii kranti ke falswaroop asthaayee sarkaar ko hataakar bolsevik sarkaar kii sthapana kii gayi.
 1917 kii roosi kranti beesvin sadi ke vishwa itihaas kii ek mahatvapurn ghatana rahi. 1789 i. main france kii rajyakranti ne swatantraaa, samanta or bhraatrutiv kii bhaavana kaa prachaar kar europe ke janajivan ko gahare str par prabhavit kiya. roosi kranti kii vyapaktaa ab tak kii sabhi raajnneetik ghatnaon kii tulana main bahut vistrut thi. isane keval nirankush, ekatantri, swechhachari, zaarshahi shashan kaa hi ant nahin kiya balki kuleen jameendaaron, saamanton, puunjipatiyon aadi kii aarthik or saamaajik satta ko samaapt karte hue vishwa main majdoor or kisaanon kii pratham satta sthapit kii. marks dwaara pratipaadit vaigyanik samaajwaad kii vichaardhaara ko moort rup pehali baar roosi kranti ne pradaan kiya. is kranti ne samaajawaadee vyavastha ko sthapit kar swayan ko is vyavastha ke janak ke rup main sthapit kiya. yah vichaardhaara 1917 ke pashchaat itani shaktishaalee ho gai ki 1950 tak lagbhag aadha vishwa iske antargat aa chukaa tha.kranti ke baad kaa vishwa itihaas kuch is tareeke se gatisheel hua ki yaa to vah iske prasar ke paksh main tha athwa iske prasar ke viruddh.
 rus kii kranti kaa mahatv na keval europe ke itihaas main varan vishwa ke itihaas main he. jis prakaar 18veen shatabdi ke itihaas kii sabase mahatvapurn ghatana france kii rajya kranti he usee prakaar beesvin shatabdi kii sabase mahatvapurn ghatana rus kii 1917 i. kii bolshevik kranti thi. rus main saamaajik samanta kaa nitant abhaav tha. is samay rus kaa samast samaaj teen vibhinn shreniyon main vibhakt tha, jinamein aapas main kisi bhi prakaar kii sadbhaavna vidyaman nahin thi. ve ek duusare ko apane se purnataya bhinn or pruthak samajhati thim. 
 jaar nicholas purna nirankush tathaa swechhachari shaasha tha. yah janata ko kisi prakaar kaa adhikaar pradaan karne ke paksh main nahin tha. 
 1917 kii roosi kranti ke nimnlikhit kaaran the-
 anya deshon ke samaan rus main bhi audyogic kranti hui, yadhyapi yahaan par kranti anya deshon kii apeksha kaaphi samay ke uparaant hui kintu iske hone par rus main bahut se kaarkaanon kii sthapana ho gai thi. is prakaar rus kaa audyogikaran hona aarambh hua. isamen kaam karne ke kaaran lakhon kii sankhya main majdoor dehaton or gaanvon kaa parityag kar un nagaron tathaa shaharon main nivas karne lage, jinamein kal kaarkaanon kii sthapana hui thi. nagaron or shaharon main nivas karne ke kaaran ab ve pehle ke samaan sidhe-sade nahin rah gayi the. nagaron main rahane se unamem na keval chalata-poorjaapan hi aa gaya tha, apitu ye raajnneetik maamalon main bhi ruchi lene lage the. inako apane raajnneetik tathaa saamaajik adhikaron kaa bhi dhyaan hua. inhone apane klbon kaa nirmaan kiya, jahaan ye sab prakaar ke maamalon par vichaar karte the or aapas main vaad-vivaad karte the. inako yahaan rahakar naveen vichaardhaaraon tathaa pravritiyon kaa bhi gyaan hua. inhone shramik sanghathanon kii sthapana bhi kerani aarambhn
 rus me 1905 i. main ek kranti hui thi, jiske dwaara rus main vaidhanik rajtantr kii sthapana karne kaa prayaas kiya gaya tha kintu parsparik jhagadon ke kaaran yah kranti safal nahin ho saki or shashan par punah jaar kaa aadhipaty sthapit ho gaya. is kranti kaa spasht parinaam yah hua ki usne rus kii saadhaaran janata ko raajnneetik adhikaron kaa parichay kara diya tha. unako gyaat ho gaya ki mat kaa kya arth he? duma yaa duusare shabdon main parliament ke sadasyon kaa nirvachan kis prakaar kiya janaa chaiye? sarkaar ko lokmat ke anusaar apni niti kaa nirdhaaran kar janhit ke kaaryon ko karne ke liye agrasar hona chaiye. apane raajnneetik adhikaron se parichit ho jane ke kaaran rus kii janata samaj gai ki rus main bhi purnataya loktantr shashan kii sthapana honi chaiye jahaan saadhaaran janata ke haath main shashan satta ho.
 pashchimi europe ke loktantr rajyon kaa prabhaav bhi rus par padaa, yadhyapi rus ke samraaton ne paashchaatya pragatisheel vichaaron kaa rus main prachaar rokane ke liye vishesh rup se praytn kiya, kintu vichaaron kaa rokna bahut hi kathin kaary he, kyonki vichaar hawa ke samaan hote hai. pratham vishwayuddh ke samay germany or uske saathiyon ke viruddh jo prachaar-kaary mitra rashtron kii ore se kiya ja rahaa tha, usamen mukhyatah yahi kaha jaataa tha ki ve loktantr shashan, janata kii swatantraaa or rashtriyata ke aadhaar par naveen rashtron kaa nirmaan karne ke abhipraay se yuddh kar rahe hai. rus mitra-rashtron ke antargat tha. atah vahaan kii janata par bhi is prachaar kaa bahut asar padaa. 
 roosi main madhya shrenee ke vyaktiyon main shiksha kaa prachaar ho gaya tha. jis prakaar france kii kranti kaa shrey france ke darshanik, shikshit varg aadi ko praapt he usee prakaar rus main bhi kranti kaa veg isi shrenee ke logon ne teevr kiya. ve log nai-nai pustakon kaa adhyayan karte the. pashchimi europe ke vichaaron kii likhi hui pustaken roosi bhashaa main anudit hui thim. anek asian lekhakon ne bhi apane granthon dwaara naye tathaa pragatisheel vichaaron kaa pratipaadan kiya. shikshit varg par un naye vichaaron kaa bahut adhik prabhaav padaa, visheshtah navayuvak vidhyaarthee naye vichaaron kaa adhyayan kar yah bhalee-bhaanti samajhane lage the ki unka desh unnati kii daud main bahut pichhadaa hua he, jiskaa pramukh kaaran jaar kii nirankushta he. unke hriday main yah bhaavana jaagrit hui ki unka kartavya he ki ve apane desh ko unnat karne ke liye ghor praytn karen.
 mahayuddh main rus mitra rashtron kii ore se sammilit hua. unki vishaal sena ne yuddh ke aarambh main badi kshamta tathaa yogyata kaa pradarshan kiya, parantu do varsh tak nirantar yuddh karte huye usamen shithilataa ke chinh spasht drushtigochar hone lage. rus kii sena bahadur avashya thi, kintu usamen desh-bhakthi or rashtriyata kii ve bhaavnaayen vidyaman nahin thi, jo apurv tyaag or mar mitane ke liye prerana pradaan karti hai. rus kii senaayen sankhya kii purti ke liye bharti kii gai thim. unamem vir sainikon kii parampara avashya thi, par unke sammukh koi adarsh vishesh nahin tha. yahi dasha rus kii naukarshahi kii thi. rus ke karmchaaree yah nahin samajhate the ki ve desh kii unnati or raashtra seva ke liye niyukt kiye gayi hai. unka adarsh tha samraat ko prasann kar ucch padon par asin hona. jab vishwayuddh lambaa hota gaya or do varsh kii ladaai ke uparaant bhi vijay ke koi chinh prakat nahin hue to rus kii sena or naukarshahi ghabara uthi. rishwatakhori, bhrashtachar aadi rus main pehle se hi apni charam seemaa ko praapt kar chukaa tha. garib logon ke liye guzar kar sakna asambhav ho gaya tha.
 ant main 7 march 1917 i. ko janata kii dasha bahut hi shochaneey ho gai thi. uske paas na pahanane ko kapadaa tha or na khaane ko anaaj tha. vah bhukh or kapade se vyakul ho chuki thi. pareshaan hokar bhukhe or thand se thithurate hue garib or majaburon ne 7 march din petrogred kii sadakon par ghoomana aarambh kiya. roti kii dukaanon par taaji or garam rotiyon ke dher lage pade the. bhukhi janata kaa man taaji or garam chaay va rotiyon ko dekhakar lalachaa gaya or vah apane aapako niyantran main nahin rakh saki. unhone bazaar main lut-maar kerani aarambh kar di. sarkaar ne sena ko un par goli chalaane kaa aadesh diya ki vah goli chalaakar luutmaar karne waalon ko teetar-bitar kar de, kintu sainikon ne goli chalaane se saaf manaa kar diya kyonki unako janata se sahanubhuti thi. unamem bhi kranti kii bhaavana pravesh kar chuki thi. jab mazdooron ne yah dekha ki sainik un par goli chalaane ko taiyaar nahin hai, to unka saahas bahut bad gaya. atah ab kranti avashyambhavi ho gai thi.
 duusari ore duma ne visarjeet hone se manaa kar diya. uskaa petrogred soviet ke samjhauta ho gaya, jiske aadhaar par 14 march 1917 i. ko udaaravaadi netaa george slav kii adhyakshata main ek saamaajik sarkaar kii sthapana kii gai. usne 14 march ko jaar se shashan kaa parityag karne kii maang kii. paristhiti se baadhya hokar usne unki maang ko sweekaar kar shashan se tyaagptr de diya. is prakaar rus main jaarshahi kaa ant hua. kranti main mazdooron ko safalataa praapt hui, kintu unhone shashan kii bagdor ko apane haath main rakhana uchit na samaj, samast shakti madhya varg ke haath main saunp di.
