 vat savitri vrath saubhaahgya ko dene vaala or santan kii prapti main sahaayta dene vaala vrath mana gaya he. bhartiya samskruti main yah vrath adarsh naritv kaa pratik ban chukaa he. is vrath kii tithi ko lekar bhinn mat hai. skanda puraana tathaa bhavishyottar puraana ke anusaar jyeshtha maas ke shukla paksh kii poornima ko yah vrath karne kaa vidhaan he, vahiin nirnyamrita aadi ke anusaar jyeshtha maas kii amavasya ko vrath karne kii baat kahi gai he.
 tithiyon main bhinnata hote hue bhi vrath kaa uddeshy ek hi he : saubhaahgya kii vruddhi or pativrat ke sanskaron ko aatmsaat karnaa. kai vrath visheshgy yah vrath jyeshtha maas kii trayodashi se amavasya tak teen dinon tak karne main bharosa rakhte hai. isi tarah shukla paksh kii trayodashi se poornima tak bhi yah vrath kiya jaataa he. vishnu upaask is vrath ko poornima ko karnaa zyada hitkar maanate hai.
 vat savitri vrath main 'vat' or 'savitri' donon kaa vishisht mahatv mana gaya he. pipal kii tarah vat yaa bargad ke ped kaa bhi vishesh mahatv he. parashar muni ke anusaar- 'vat muule topavasa' aisa kaha gaya he. puraanon main yah spasht kiya gaya he ki vat main brahma, vishnu va mahesh teenon kaa vaas he. iske neeche baithkar pujan, vrath katha aadi sunne se manokamana puri hoti he. vat vriksh apni vishalata ke liye bhi prasiddh he. sambhav he vanagaman main jyeshtha maas kii tapati dhoop se raksha ke liye bhi vat ke neeche puja kii jaati rahi ho or baad main yah dharmik parampara ke rupamen viksit ho gai ho.
 darshanik drushti se dekhen to vat vriksh dderghaayu va amartv-bodh ke pratik ke naate bhi sweekaar kiya jaataa he. vat vriksh gyaan va nirvana kaa bhi pratik he. bhagwaan buddha ko isi vriksh ke neeche gyaan praapt hua tha. isliye vat vriksh ko pati kii dderghaayu ke liye poojana is vrath kaa ang bana. mahilaayein vrath-pujan kar katha karm ke saath-saath vat vriksh ke aasapaas soot ke dhaage parikrama ke dauraan lapetati hai.
 vat vriksh kaa pujan or savitri-satyawan kii katha kaa samaran karne ke vidhaan ke kaaran hi yah vrath vat savitri ke naam se prasiddh hua. savitri bhartiya samskruti main aitihaasik charitra mana jaataa he. savitri kaa arth veda mata gayatri or saraswati bhi hota he. savitri kaa janm bhi vishisht paristhitiyon main hua tha. kehete hai ki bhadra desh ke raja ashwapati ke koi santan na thi.
 unhone santan kii prapti ke liye mantroccharan ke saath pratidin ek lakh aahutiyaan deen. atharah varshon tak yah kram jari rahaa. iske baad savitridevi ne prakat hokar var diya ki 'rajan tuje ek tejasvi kanya paidaa hogi.' savitridevi kii krupa se janm lene kii vajah se kanya kaa naam savitri rakhaa gaya.
 kanya badi hokar behad rupavaan thi. yogya var na milane kii vajah se savitri ke pita duhkhi the. unhone kanya ko swayan var talashne bheja. savitri tapovana main bhatakane lagi. vahaan salve desh ke raja dyumtsen rahete the kyonki unka rajya kisi ne chin liya tha. unke putr satyawan ko dekhakar savitri ne pati ke rup main unka varan kiya.
 kehete hai ki salve desh purvi rajasthan yaa alvar anchal ke ird-gird tha. satyawan alpaayu the. ve veda gyaata the. naarad muni ne savitri se milakar satyawan se vivaah na karne kii salaah di thi parantu savitri ne satyawan se hi vivaah rachaaya. pati kii mrityu kii tithi main jab kuch hi din shesh rah gaye tab savitri ne ghor tapasya kii thi, jiskaa fal unhen baad main mila tha.
 puraana, vrath va sahitya main savitri kii avismaraneey sadhana kii gai he. saubhay ke liye kiya jane vaale vat-savitri vrath adarsh naritv ke pratik ke naate sweekaar kiya gaya he.
