 
 taimur langs  chaudahavi shatabdi kaa ek shaasha tha jisane mahaan temuri rajvansh kii sthapana kii thi. uskaa rajya pashchim asia se lekar madhya asia hote hue bharat tak failaa tha. uski gananaa sansar ke mahan or nishthur vijetaon main kii jaati he. vah baralas turk khandaan main paidaa hua tha. uskaa pita turgai baralas turkon kaa netaa tha. bharat ke mogul samrajya kaa sansthaapak babar timur kaa hi vanshaj tha.
 taimur kaa janm san 1336 main trans-oxiana, trans aamu or sar nadiyon ke bich kaa pradesh, mavarounnahar, main kesh yaa shahar-e-sabj naamak sthaan main hua tha. uske pita ne islam kabool kar liya tha. at: taimur bhi islam kaa kattar anuyaayi hua. vah bahut hi pratibhavan or mahatvakankshi vyakti tha. mahan mongol vijeta changez khan kii tarah vah bhi samast sansar ko apni shakti se rond daalana chahta tha or sikandar kii tarah vishwavijay kii kaamana rakhata tha. san 1369 main samarkand ke mongol shaasha ke mar jane par usne samarkand kii gaddi par kabja kar liya or iske baad usne puri shakti ke saath digvijay kaa kaary prarambh kar diya. changez khan kii paddati par hi usne apni sainik vyavastha kaayam kii or changez kii tarah hi usne krurta or nishthurataa ke saath dur-dur ke deshon par akraman kar unhen tahas nahas kiya. 1380 or 1387 ke bich usne khurasaan, sistan, afghanistan, faras, ajarbaijan or kurdistan aadi par akraman kar unhen adheen kiya. 1393 main usne baghdad ko lekar mesopotamia par aadhipaty sthapit kiya. in vijayon se utsahit hokar ab usne bharat par akraman karne kaa nishchay kiya. uske amir or sardaar prarambh main bharat jaise duurastha desh par akraman ke liye taiyaar nahin the, lekin jab usne islam dharm ke prachaar ke hetu bharat main prachlit murtipuja kaa vidhwans karnaa apana pavitra dhyey ghoshit kiya, to uske amir or sardaar bharat par akraman ke liye raji ho gaye.
 murtipuja kaa vidhwans to akraman kaa bahaanaa maatr tha. vastut: vah bharat ke swarna se aakrisht hua. bharat kii mahan samruddhi or vaibhav ke bare main usne bahut kuch baaten sun rakhi thim. at: bharat kii daulat luutane ke liye hi usne akraman kii yojana banaai thi. use akraman kaa bahaanaa foundne kii avashyaktaa bhi nahin mahasoos hui. us samay dilli kii tugluk sultanate firozshah ke nirbal uttaradhikariyon ke kaaran shochaneey avasthaa main thi. bharat kii is raajnneetik durbalata ne taimur ko bharat par akraman karne kaa swayan suavasar pradaan diya.
 1398 ke prarambh main taimur ne pehle apane ek pote pir mohammad ko bharat par akraman ke liye ravaanaa kiya. usne multan par gheraa daalaa or chha: maheene baad usapar adhikaar kar liya.
 april 1398 main taimur swayan ek baari sena lekar samarkand se bharat ke liye ravaanaa hua or sitambar main usne sindhu, jhelum tathaa raavi ko paar kiya. 13 oktober ko vah multan se 70 mile uttar-purab main sthit tulumba nagar pahunchaa. usne is nagar ko lutaa or vahaan ke bahut se nivaasiyon ko katl kiya tathaa bahuton ko gulam banaaya. phir multan or bhatner par kabja kiya. vahaan hinduon ke anek mandir nasht kar daale. bhatner se vah aage badha or maarg ke anek sthanon ko luutata-khasotata or nivaasiyon ko katl tathaa kaid karata hua disambar ke pratham saptaah ke ant main dilli ke nikat pahunch gaya. yahan par usne ek lakh hindu kaidiyon ko katl karavaaya. panipat ke paas nirbal tughlaq sultan mahmud ne 17 disambar ko 40,000 paidal 10,000 ashwarohi or 120 haathiyon kii ek vishaal sena lekar taimur kaa mukaabila kiya lekin buree tarah parajeet hua. bhaybheet hokar tughlaq sultan mahmud gujarat kii taraf chalaa gaya or uskaa vajeer mallu ikbaal bhagkar baran main ja chipa.
 duusare din taimur ne dilli nagar main pravesh kiya. paanch dinon tak sara shahar buree tarah se lutaa-khasota gaya or uske abhaage nivaasiyon ko bebhaav katl kiya gaya yaa bandi banaaya gaya. pidiyon se sanchit dilli kii daulat taimur lootakar samarkand le gaya. anek bandi banaai gai auraton or shilpiyon ko bhi taimur apane saath le gaya. bharat se jo karigar vah apane saath le gaya unase usne samarkand main anek imaaraten banavaain, jinamein sabase prasiddh uski swaniyojit jama masjid he.
 taimur bharat main keval lut ke liye aayaa tha. uski ichha bharat main rahakar rajya karne kii nahin thi. at: 15 din dilli main rukne ke baad vah swadesh ke liye ravaanaa ho gaya. 9 janvari 1399 ko usne meerut par chadhaai kii or nagar ko lutaa tathaa nivaasiyon ko katl kiya. iske baad vah haridwar pahunchaa jahaan usne aas paas kii hinduon kii do senaaon ko haraaya. shivalik pahadiyon se hokar vah 16 janvari ko kangra pahunchaa or usapar kabja kiya. iske baad usne jammu par chadhaai kii. in sthanon ko bhi lutaa khasota gaya or vahaan ke asankhya nivaasiyon ko katl kiya gaya. is prakaar bharat ke jivan, dhan or sampatti ko apaar kshati pahunchaane ke baad 19 march 1399 ko pun: sindhu nadi ko paar kar vah bharatbhumi se apane desh ko laut gaya.
 bharat se lautne ke baad taimur se san 1400 main anatolia par akraman kiya or 1402 main angora ke yuddh main automan turkon ko buree tarah se parajeet kiya. san 1405 main jab vah china kii vijay kii yojana banane main laga tha, uski mrityu ho gai.
 taimur langs doosraa changez khaan bananaa chahta tha. vah changez kaa vanshaj hone kaa daawa karata tha, lekin asal main vah turk tha. vah langadaa tha, isliye 'taimur langs' kehalaata tha. vah apane baap ke baad san 1369 i. main samarkand kaa shaasha bana. iske baad hi usne apni vijay or krurta kii yatra shuru kii. vah bahut bada sipahsalaar tha, lekin puraa vahashi bhi tha. madhya asia ke mongol log is bich main musalmaan ho chuke the or taimur khud bhi musalmaan tha. lekin musalamaanon se paala padane par vah unke saath jaraa bhi mulymit nahin baratata tha. jahaan-jahaan vah pahunchaa, usne tabaahi or bhalaa or puri musiibat failaa di. nar-mundon ke bade-bade dher lagavane main use khaas majaa aata tha. purv main dilli se lagaakar pashchim main asia-kochak tak usne lakhon aadmi qatl kar daale or unke kate siron ko stupon kii shakl main jamavaya.
 1399 i. main taimur kaa bharat par bhayanak akraman hua. apni jeevani 'tujuke taimuri' main vah quran kii is aayat se hi prarambh karata he 'i paigambar kafiron or vishwaas na laane waalon se yuddh karo or un par sakhti barto.' vah aage bharat par apane akraman kaa kaaran bataate hue likhata he-
 kashmir kii seemaa par kator nami durg par akraman hua. usne tamaam purushon ko katl or striyon or bacchon ko kaid karne kaa aadesh diya. phir un hathi kafiron ke siron ke minar khadey karne ke aadesh diye. phir bhatner ke durg par gheraa daalaa gaya. vahaan ke rajputon ne kuch yuddh ke baad haar maan lee or unhen kshamaadaan de diya gaya. kintu unke asavadhan hote hi un par akraman kar diya gaya. taimur apni jeevani main likhata he ki 'thode hi samay main durg ke tamaam log talwaar ke ghat utaar diye gayi. ghante bhar main 10,000 logon ke sir kaate gayi. islam kii talwaar ne kafiron ke rakt main snaan kiya. unke sarosaman, khajaane or anaaj ko bhi, jo varshon se durg main ikattha kiya gaya tha, mere sipaahiyon ne lut liya. makaanon main aag laga kar raakh kar diya. imaaraton or durg ko bhoomisaat kar diya gaya.
 doosraa nagar sarasuti tha jis par akraman hua. 'sabhi kafir hindu katl kar diye gayi. unke stri or bachche or sampatti hamaari ho gai. taimur ne jab jaaton ke pradesh main pravesh kiya. usne apni sena ko aadesh diya ki 'jo bhi mil jaye, katl kar diya jaye.' or phir sena ke saamne jo bhi gram yaa nagar aayaa, use lutaa gaya. purushon ko katl kar diya gaya or kuch logon, striyon or bacchon ko bandi bana liya gaya.'
 dilli ke paas loni hindu nagar tha. kintu kuch musalmaan bhi bandiyon main the. taimur ne aadesh diya ki musalamaanon ko chhodkar shesh sabhi hindu bandi islam kii talwaar ke ghat utaar diye jaayen. is samay tak uske paas hindu bandiyon kii sankhya ek lakh ho gayi thi. jab yamuna paar kar dilli par akraman kii taiyaari ho rahi thi uske saath ke amiron ne usase kaha ki in bandiyon ko camp main nahin choda ja saktaa or in islam ke shatruon ko swatantra kar dena bhi yuddh ke niyamon ke viruddh hoga. taimur likhata he-
 tughlaq badshaah ko haraakar taimur ne dilli main pravesh kiya. use pataa laga ki aas-paas ke dehaton se bhagkar hinduon ne badi sankhya main apane stri-bacchon tathaa moolyawaan vastuon ke saath dilli main sharan lee hui hai. usne apane sipaahiyon ko in hinduon ko unki sampatti samet pakad lene ke aadesh diye.
