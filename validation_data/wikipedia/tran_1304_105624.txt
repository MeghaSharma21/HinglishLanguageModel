 yah tay karnaa maanav-jati ke liye hameshaa se ek samasya rahaa he ki nyaay kaa thik-thik arth kya hona chahie or lagbhag sadaiv uski vyakhya samay ke sandarbh main kii gai he. mote taur par uskaa arth yah rahaa he ki acha kya he isi ke anusaar isse sambandhit manyata main pher-badal hota rahaa he. jaisaa ki di.di. rafal kaa mat he-
 nyaay ke arth kaa nirnay karne kaa praytn sabase pehle unaniyon or romanon ne kiya . unani darshanik aflatoon ne nyaay kii paribhaasha karte hue use sadgun kaha, jiske saath sanyam, budhimaani or saahas kaa sanyog hona chahie. unka kahana tha ki nyaay apane karttavya par arudh rahane, arthath samaaj main jiskaa jo sthaan he uskaa bhalee-bhanti nirvaah karne main nihit he . unka mat tha ki nyaay vah sadgun he jo anya sabhi sadgunon ke bich saamanjasy sthapit karata he. unke anusaar, nyaay vah sadgun he jo kisi bhi samaaj main santulan laata he yaa uskaa parirakshan karata he. unke shishy arestu ne nyaay ke arth main sanshodhan karte hue kaha ki nyaay kaa abhipraay aavashyak rup se ek khaas str kii samanta he. yah samanta vyavhaar kii samanta tathaa anupatikata yaa tulyata par aadhaarit ho sakati he. unhone aage kaha ki vyavhaar kii samanta se ‘yogyatanusaari nyaay’ utpann hota he or anupatikata se ‘vitaranatmak nyaay’ pratifalit hota he. isamen nyaayalayon tathaa nyaayadhishon kaa kaam yogyatanusaar nyaay kaa vitaran hota he or vidhayika kaa kaam vitaranatmak nyaay kaa vitaran hota he. do vyaktiyon ke bich ke kanoonee vivaadon main dand kii vyavastha yogyatanusaari nyaay ke siddhanton ke anusaar hona chahie, jisamen nyaaypalika ko samanta ke madhyavarti bindu par pahunchne kaa praytn karnaa chahie or raajnneetik adhikaron, sammaan, sampatti tathaa vastuon ke aavanton main vitaranatmak nyaay ke siddhanton par chalanaa chahie. iske saath hi kisi bhi samaaj main vitaranatmak or yogyatanusaari nyaay ke bich talmail baithaana aavashyak he. faltah arestu ne kisi bhi samaaj main nyaay kii avadharana ko ek parivartandharmee santulan ke rup main dekha, jo sadaa ek hi sthiti main nahin rah sakati.
 romanon tathaa stoikon ne nyaay kii ek kinchit bhinn kalpana viksit kii. unka maananaa tha ki nyaay kanoonon or prathaon se nisruth nahin hota balki use tark-buddhi se hi praapt kiya ja saktaa he. nyaay daivi hoga or sabake liye samaan. samaaj ke kanoonon ko in kanoonon ke anuroop hona chahie; tabhi unka koi matlab hoga, anyathaa nahin. maanav-nirmit kanoon vastav main kanoon ho, iske liye yah aavashyak he ki vah is kanoon or prakritik nyaay kii kalpana se mail khaae. is prakritik nyaay kii kalpana kaa vikaas sarvapratham stoikon ne kiya tha or baad main use roman catholic isai padariyon ne apana liya. is nyaay kii drushti main sabhi manushya samaan the. apni kriti instillutes main justinian tark-buddhi dwaara viksit yaa praapt kanoon tathaa aam logon ke kanoon yaa aam kanoon ke bich bhed kiya.
 phir dharm-sudhaar andolan, punarjagran or audyogic kranti tak europe main is kshetra main kuch khaas nahin hua. lock, ruso or kaant - jaise vichaarkon kii drushti main nyaay kaa matlab swatantraaa, samanta or kanoon kaa mishran tha. praarambhik udaarvaadiyon ko samantvaad, nirankush rajtantr or jatigat visheshadhikaar anyaaypurna or isliye gaiyr-kanoonee prathit hue. unki drushti main swatantraaa or samanta ke bina nyaay kaa koi matlab nahin tha. unnisvin sadi ke purv tak nyaay kii yahi abhidharana prachlit rahi or tab udaaravaadi or samaajawaadee athwa marxvad chintan-dhaaraon ke bich asahmati kaa udai hua. bentham or mil ke upyogetavaadi siddhant kaa bolbalaa hua. is siddhant ke anusaar, jo-kuch maanav-jati ke sukh yaa upyogita kii adhiktam vruddhi main sahaayak tha vahi nyaay tha. unka maananaa tha ki samast pratibandhon kii anupasthiti main sukh samahit hai, lekin tab samaajawaadee or marxvaadi yah daleel lekar saamne aae ki poonjivadi saanpattik sambandhon se utpann garibi or asamanta ke atirek anyaaypurna hai or unka samarthan nahin kiya ja saktaa. jahaan tak udaaravaadi chintan-dhaaraon kaa sambandh he, praarambhik clasiki udaarvaadiyon kaa nyaay-vishyak drushtikon hi beesvin sadi ke madhya tak udaarvaadiyon kaa mukhya drushtikon tha. parantu kence kii kalpana ke kalyankari rajyon ke udai ke saath udaaravaadi parampara main nyaay kii ek nai abhidharana kaa vikaas karnaa aavashyak ho gaya. us abhidharana kii shaayad sabase acchhee vyakhya rolls-krit e theori of justise main hui he. beesvin sadi ke antim dashakon main nav-udaarvaad tathaa jise america main liberterienism arthath ichaswatantrawad kii sangya di gai he uske udai ke saath udaaravaadi parampara main nyaay kaa ek or siddhant udbhoot hua. darasal dekhen to ichaswatantrawad kaa matlab mukt bazaar, nunatam rajya or swatantraaa tathaa sampatti ke avikal adhikaron ke himachati praarambhik clasiki udaarvaadiyon kii nyaay kii abhidharana kii ore lautnaa tha. yah he ‘nyaay kaa hakdaari siddhant’, jise robert nogic ne apni kriti 'anarki, state and utapia' main lokapriy banaaya.
