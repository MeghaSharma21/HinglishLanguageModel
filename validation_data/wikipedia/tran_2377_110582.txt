 yogadarshan chah aastik darshanon main se prasiddh he. is darshan kaa pramukh lakshya manushya ko vah param lakshya kii prapti kar sake. anya darshanon kii bhaanti yogadarshan tatvamimasaa ke prashnon main na ulajhakar mukhyatah moksh vaale darshan kii prastuti karata he. kintu moksh par charchaa karne vaale prayek darshan kii koi na koi tathvik prishtabhumi honi aavashyak he. atah is hetu yogadarshan, sankhyadarshan kaa sahaara letaa he or uske dwaara pratipaadit tatvamimasaa ko sweekaar kar letaa he. isaliye prarambh se hi yogadarshan, sankhyadarshan se judaa hua he. 
 prakruti, purush ke swarup ke saath ishwar ke astitv ko milakar manushya jivan kii aadhyatmik, maansik or shaareerik unnati ke liye darshan kaa ek bada vyaavhaarik or manovaigyanik rup yogadarshan main prastut kiya gaya he. iskaa prarambh patanjali muni ke yogasutron se hota he. yogasutron kii sarvottam vyakhya vyas muni dwaara likhit vyasabhashya main praapt hoti he. isamen bataaya gaya he ki kis prakaar manushya apane man kii vrittiyon par niyantran rakhkar jivan main safal ho saktaa he or apane antim lakshya nirvana ko praapt kar saktaa he.
 yogadarshan, sankhya kii tarah dwaitvaadi he. sankhya ke tatvamimasaa ko purna rup se sweekaarte hue usamen keval 'ishwar' ko jod detaa he. isaliye yogadarshan ko 'seshwar sankhya' kehete hai or sankhya ko ' kaha jaataa he.
 yogadarshan main purush tatv kendriya vishay ke rup main prastut hua he. yadhyapi purush or prakruti donon kii swatantra satta maani gayi he parantu tathvik rup main purush kii satta hi sarvocch he. purush ke do bhed kahe gayi hai. purush ko chaitanya evam aprinami kaha gaya he, kintu avidya ke kaaran purush jad evam parinaam chitt main swayan ko aropit kar letaa he. purush or chitt ke sanyukt ho jane par vivek jaataa rahata he or purush swayan ko chitt rup main anubhav karne lagata he. yah agyaan hi purush ke samast duhkhon, cleshon kaa kaaran hai. yoga darshan kaa uddeshy purush ko is dukh se, agyaan se, mukt karana he. isi tathy ko saiddhanthik rup se yoga darshan main hey, hey-hetu, haan or hanopay ke rup main prastut kiya gaya he. in chaar kramon main purush duhkhon se mukti paata he, isaliye yoga main ise 'chaturvuhwaad' kaha gaya he evam is chaturvyuuh se mukt hona hi yoga kaa param uddeshy he. chaturvuhwaad kii vivechna main hi yoga darshan main purush, purushaarth or purusharthshoonyata kaa darshan prakat hota he. purush avidyagrast hone par sansar-chakra main padataa he or purusharthshoonyata kii avasthaa ko praapt karata he. purush kaa param lakshya kaivalya kii prapti he. yoga main purush ko aatma kaa paryaay mana gaya he. atah aatma, jo ki sankhya main asankhya he, uski kaivalya prapti tabhi ho sakati he jab chaturvyuuh kaa purushaarth saadhan kar dukh ke trividh roopon kaa samaadhan kar liya jaay. dukh ke teen rup he - aadhyatmik, aadhibhautik or aadhidaivik. purusharthshoonyata in tritapon se upar kii avasthaa he. purusharthshoonyata ke pashchaat hi purush kii apane swaroop kii sthiti hoti he. yogadarshan main ise hi kaivalya athwa moksh kaha gaya he.
 patanjali ko kapil dwaara bataaya gaya sankhyadarshan hi abhimath he. thode main, is darshan ke anusaar is jagat main asankhya purush hai or ek pradhan yaa mul prakruti. purush chit he, pradhan achit. purush nity he or aparivartansheel, pradhan bhi nity he parantu parivartansheel. donon ek duusare se sadaa pruthak hai, parantu ek prakaar se ek kaa duusare par prabhaav padataa he. purush ke saannnidhya se prakruti main parivartan hone lagate hai. vah kshubdh ho uthati he. pehle usamen mahat yaa buddhi kii utpatti hoti he, phir ahankaar kii, phir man kii. ahankaar se gyanendriyon or karmedriyon tathaa paanch tanmatraaon arthath shabd, sparsh, rup, ras tathaa gandh kii, ant main in paanchon se akaash, vaayu, tej, ap or kshiti naam ke mahabhuton kii. in sabake sanyog viyog se is vishwa kaa khel ho rahaa he. sankshep main, yahi sristi kaa kram he. prakruti main parivartan bhale hi ho parantu purush jyon kaa tyon rahata he. phir bhi ek baat hoti he. jaise shwet sphatik ke saamne rang birange phulon ko laane se usapar unka rangeen pratibimb padataa he, isi prakaar purush par prakritik vikrutiyon ke pratibimb padate hai. kramash: vah buddhi se lekar kshiti tak se ranjit prathit hota he, apane ko prakruti ke in vikaron se sambhddha maanane lagata he. aaj apane ko dhani, nirdhan, balvan durbal, kutumbi, sukhi, du:khee, aadi maan rahaa he. apane shuddh rup se dur ja padaa he. yah uskaa bhram, avidya he. pradhan se bane hue in padaartho ne uske rup ko dhank rakhaa he, uske upar kai tah khol pad gai he. yadi vah in kholon, in aavarnon ko dur phenk de to uskaa chhutkaaraa ho jaayga. jis kram se bandhaa he, uske ulate kram se bandhan tootenge. pehle mahabhuton se upar uthanaa hoga. ant main pradhan kii ore se munh pherana hoga. yah bandhan vaastavik nahin he, parantu bahut hi drudh prathit hote hai. jis upyog se bandhanon ko todakar purush apane shuddh swaroop main sthit ho sake us upaay kaa naam yoga he. sankhya ke aacharyo kaa kahana he: yadwa tadwa taduchhiti: parampurusharthah - jaise bhi ho sake purush or pradhan ke is kritrim sanyog kaa uchchhed karnaa param purusharth hai.
 yoga kaa yahi darshanik dharaatal he: avidya ke dur hone par jo avasthaa hoti he uskaa varnan vibhinn aacharyon or vichaarkon ke vibhinn dhang se kiya he. apane-apane vichaar ke anusaar unhone usko pruthak naam bhi die hai. koi use kaivalya kahata he, koi moksh, koi nirvana. upar pahunchakar jisko jaisaa anubhav ho vah use us prakaar kahe. vastut: vah avasthaa aisi he, yato vaacho nivartate aprapya mansa sah - jahaan man ore vaani kii pahunch nahin he. thode se shabdon main ek or baat kaa bhi charchaa kar dena aavashyak he. asankhya purushon ke saath patanjali ne 'purush vishesh' naam se ishwar kii satta ko bhi mana he. sankhya ke acharya aisa nahin maanate. vastut: maanane kii aavashyaktaa bhi nahin he. yadi yogadarshan main se vah thode se sutara nikaal bhi len to koi antar nahin padataa. yoga kii sadhana kii drushti se ishwar ko maanane, na maanane kaa vishesh mahatv nahin he. ishwar kii satta ko maanane vaale or na maanane vaale, donon yoga main samaan rup se adhikaar rakhte hai.
 vidya or avidya, bandhan or usase chhutkaaraa, sukh or du:kha sab chitt main hai. at: jo koi apane swaroop main sthiti paane kaa icchhuk he usko apane chitt ko un vastuon se hataane kaa praytn karnaa hoga, jo hathaat pradhan or uske vikaron kii ore khinchati hai or sukh du:kha kii anubhuti utpann karti hai. is tarah chitt ko hataane tathaa chitt ke aisi vastuon se hat jane kaa naam vairaygy he. yah yoga kii pehali seedhi he. purna vairaygy ekadam nahin hua karata. jyon jyon vyakti yoga kii sadhana main pravrutt hota he tyon tyon vairaygy bhi badhata he or jyon jyon veraygya badhata he tyon tyon sadhana main pravriti badhati he. jesa patanjali ne kaha he: drusht or anushravik donon prakaar ke vishyon main virakti, gandhi ji ke shabdon main anasakti, honi chahie. swarg aadi, jinka gyaan hamako anushruti arthath mahatmaon ke vachanon or dharmagranthon se hota he, anushravik kehalaate hai. yoga kii sadhana ko abhyaas kehete hai. idhar kai sau varsho se saadhuon main is armbh main bhajan shabd bhi chal padaa he.
 chitt jab tak indriyon ke vishyon kii ore badhata rahegaa, chanchal rahegaa. indriyaan uskaa ek ke baad duusari bhogy vastu se sampark karaati rahengi. kitnon se viyog bhi karaati rahengi. kaam, krodh, lobh, aadi ke uddipt hone ke saikadon avasar aate rahenge. sukh du:kha kii nirantar anubhuti hoti rahegi. is prakaar pradhan ore uske vikaron ke saath jo bandhan anek janmon se chale aa rahe hai ve drudh se drudhtar hote chale jaayenge. at: chitt ko indriyon ke vishyon se khinchakar antarmukh karnaa hoga. iske anek upaay bataae gaye hai jinke byore main jane kii aavashyaktaa nahin he. saadhaaran manushya ke chitt kii avasthaa kshipt kehalaati he. vah ek vishay se duusare vishay kii ore phenkaa phirata he. jab usko praytn karke kisi ek vishay par laayaa jaataa he tab bhi vah jaldi se vishyantar kii ore chalaa jaataa he. is avasthaa ko veikshipt kehete hai. dirdh praytn ke baad sadhak use kisi ek vishay par der tak rakh saktaa he. is avasthaa kaa naam ekagra he. chitt ko vasheebhoot karnaa bahut kathin kaam he. shrikrishna ne ise pramathi balwat-mast hathi ke samaan balvan-bataaya he.
 chitt ko vash main karne main ek cheez se sahaayta milti he. yah saadhaaran anubhav kii baat he ki jab tak sharir chanchal rahata he, chitt chanchal rahata he or chitt kii chanchalta sharir ko chanchal banaae rahati he. sharir kii chanchalta nadisanthaan kii chanchalta par nirbhar karti he. jab tak nadisanthaan sankshubdh rahegaa, sharir par indriya grahya vishyon ke aadhaat hote rahenge. un aadhaaton kaa prabhaav mastishk par padegaa jiske falswaroop chitt or sharir donon main hi chanchalta bani rahegi. chitt ko nishchal banane ke liye yogi vaisaa hi upaay karata he jaisaa kabhi-kabhi yuddh main karnaa padataa he. kisi prabal shatru se ladane main yadi uske mitron ko parrast kiya ja sake to safalataa kii sambhaavna bad jaati he. yogi chitt par adhikaar paane ke liye sharir or usamen bhi mukhyat: nadisanthaan, ko vash main karne kaa praytn karata he. sharir bhautik he, naadiyaan bhi bhautik hai. isaliye inase nipatna sahaj he. jis prakriya se yah baat siddh hoti he uske do ang hai: asana or pranayam. asana se sharir nishchal banataa he. bahut se asana kaa abhyaas to swasthya kii drushti se kiya jaataa he. patanjali ne itnaa hi kaha he: sthir sukhmasanam : jisapar der tak bina ksht ke baitha ja sake vahi asana shreshth he. yahi sahi he ki asanasiddhi ke liye swasthya sambandhi kuch niyamon kaa paalan aavashyak he. jaisaa shrikrishna ne gita main kaha he-
 khaane, pine, sone, jaagane sabhi kaa niyantran karnaa hota he.
 pranayam shabd ke sambandh main bahut bhram failaa hua he. is bhram kaa kaaran yah he ki aaj log praan shabd ke arth ko praaia: bhul gaye hai. bahut se aise log bhi, jo apane ko yogi kehete hai, is shabd ke sambandh main bhul karte hai. yogi ko is baat kaa praytn karnaa hota he ki vah apane praan ko sushumna main le jaay. sushumna vah naadee he jo merudand kii nalee main sthit he or masttishk ke neeche tak pahunchati he. yah koi gupt cheez nahin he. aankhon se dekhi ja sakati he. kareeb-kareeb kanashtha ungali ke baraabar moti hoti he, thos he, isamen koi chhed nahin he. praan kaa or saans yaa hawa karanevaalon ko is baat kaa pataa nahin he ki is naadee main hawa ke ghusane ke liye or upar chadhane ke liye koi maarg nahin he. praan ko hawa kaa samanarthak maanakar hi aisi baaten kahi jaati hai ki amuk mahatma ne apni saans ko brahmad main chadha liya. saans par niyantran rakhane se nadisanthaan ko sthir karne main nishchay hi sahaayta milti he, parantu yogi kaa mukhya uddeshy praan kaa niyantran he, saans kaa nahin. praan vah shakti he jo nadisanthaan main sanchaar karti he. sharir ke sabhi avyavon ko or sabhi dhaatuon ko praan se hi jivan or sakriyata milti he. jab sharir ke sthir hone se ore pranayam kii kriya se, praan sushumna kii ore pravrutt hota he to uskaa pravaah neeche kii naadiyon main se khinch jaataa he. at: ye naadiyaan baahar ke aadhaaton kii ore se ek prakaar se shoonyavat ho jaati hai.
 pranyam kaa abhyaas karnaa or pranayam main safalataa paa janaa do alag alag baaten hai. parantu vairaygy or teevr samveg ke bal se safalataa kaa maarg prashast ho jaataa he. jyon-jyon abhyaas drudh hota he, tyon-tyon sadhak ke aatmavishvaas main vruddhi hoti he. ek or baat hoti he. vah jitna hi apane chitt ko indriyon or unke vishyon se dur khinchataa he utana hi uski andriya shakti bhi badhati he arthath indriyon kii vishyon ke bhoga kii shakti bhi badhati he. isiliye pranayam ke baad pratyaahaar kaa naam liya jaataa he. pratyaahaar kaa arth he indriyon ko unke vishyon se kheenchna. vairaygy ke prasang main yah upadesh diya ja chukaa he parantu pranyam tak pahanchakar iskon vishesh rup se duhraane kii aavashyaktaa he. asana, pranayam or pratyaahaar ke hi samucchy kaa naam hathyog he.
 khed kii baat he ki kuch abhyaasi yaheen ruk jate hai. jo log aage badhate hai unke maarg ko teen vibhaagon main baanta jaataa he: dharna, dhyaan or samadhi. in teenon ko ek duusare se bilkul pruthak karnaa asambhav he. dhaaran pusht hokar dhyaan kaa rup dhaaran karti he or unnat dhyaan hi samadhi kehalaata he. patanjali ne teenon ko sammilit rup se sanyam kaha he. dharna vah upaay he jisase chitt ko ekagra karne main sahaayta milti he. yahan upaay shabd kaa ekvachan main prayog hua he parantu vastut: is kaam ke anek upaay hai. inamen se kuch kaa charchaa upanishdon main aayaa he. vaidic vadmay main vidya shabd kaa prayog kiya gaya he. kisi mantra ke jap, kisi dev, devi yaa mahatma ke vigrah yaa surya, agni, deepashikha aadi ko sharir ke kisi sthanvishesh jese hriday, murgha, til arthath donon aankhon ke bich ke bindu, inamen se kisi jagah kalpana main sthir karnaa, is prakaar ke jo bhi upaay kiye jaayan ve sabhi dharna ke antargat hai. jaisaa ki kuch upayon ko batalaane ke baad patanjali ne yah likh diya he - yathabhimat dhyanadva-jo vastu apane ko acchhee lage usapar hi chitt ko ekagra karne se kaam chal saktaa he. kisi puraana main aisi katha ai he ki apane guru kii ajna se kisi ashikshit vyakti ne apni bhens ke madhyam se chitt ko ekagra karke samadhi praapt kii thi.
 dharna kii sabase uttam paddati vah he jise puraane shabdon main nadanusandhan kehete hai. kabir or unke parvarti santon ne ise surat shabd yoga kii sangya di he. jis prakaar chanchal mrug veena ke swaron se mugdh hokar chaukadi bharna bhul jaataa he, usee prakaar sadhak kaa chitt naad ke prabhaav se chanchalta chhodkar sthir ho jaataa he. vah naad koun sa he jisamen chitt kii vrittiyon ko lay karne kaa prayaas kiya jaataa he or yah prayaas kaise kiya jaataa he, ye baaten to gurumukh se hi jaani jaati hai. antarnad ke sookshmattam rup ko praval, onkaar, kehete hai. pranav vastut: anuccharyya he. uskaa anubhav kiya ja saktaa he, vaani main vyanjana nahin, nadavindupanishad ke shabdon main:
 pranav ke anusandhan se, jyotirmaya or kalyankari naad udit hota he. phir aatma swayan usee prakaar prakat hota he, jese ki badal ke hatane par chandramaa prakat hota he. aadi shabd aankaar ko paramatma kaa pratik kaha jaataa he. yogiyon main sarvatra hi isaki mahima gaai gai he. bible ke us khand main, jise saint jans gaspel kehete hai, pehla hi vaakya is prakaar hai, aarambh main shabd tha. vah shabd paramatma ke saath tha. vah shabd paramatma tha. sufi sant kehete hai haif dar bande jism darmani, na shunavi saute paake rahamaani du:kha kii baat he ki tu sharir ke bandhan main padaa rahata he or pavitra divya naad ko nahin sunata.
 chitt kii ekaagratha jyon jyon badhati he tyon tyon sadhakar ko anek prakaar ke anubhav hote hai. manushya apni indriyon kii shakti se parichit nahin he. unase na to kaam letaa he or na lenaa chahta he. yah baat sunne main aashcharya kii prathit hoti he, par sach he. maan lijie, hamaari chakshu yaa shroatra indria kii shakti kal aaj se kai guna bad jaay. tab na jane aisi kitni vastuen drushtigochar hone lagengi jinako dekhakar ham kaanp uthenge. ek duusare ke bheetar kii rasinic kriya yadi ek baar dekh pad jaay to apane priy se priy vyakti kii ore se ghrinaa ho jaaygi. hamaare param mitra paas kii kothri main baithe hamaare sambandh main kya kehete hai, yadi yah baat sunne main aa jaay to jeena dubhar ho jaay. ham kuch vaasanaon ke putale hai. apni indrayon se vahiin tak kaam lete hai jahaan tak vaasanaon kii tripti ho. isaliye indriyon kii shakti prasupt rahati he parantu jab yogabhyas ke dwaara vaasanaon kaa newnaadhik shaman hota he tab indriyaan nirbaadh rup se kaam kar sakati hai or hamako jagat ke swaroop ke vaastavik rup kaa kuch parichay dilaati hai. is vishwa main sparsh, rup, ras or gandh kaa apaar bhandar bharaa padaa he jisaki satta kaa hamako anubhav nahin hai. anrtarmukh hone par bina hamaare prayaas ke hi indriyaan is bhandar kaa dwaar hamaare saamne khol detii hai. sushumna main naadiyon kii kai granthiyaan hai, jinamein kai jagahon se ai hui naadiyaan milti hai. in sthanon ko chakra kehete hai. inamen se vishesh rup se chah chakron kaa charchaa yoga ke granthon main aata he. sabase neeche muladhaar he jo praaia: us jagah par he jahaan sushumna kaa aarambh hota he. or sabase upar ajna chakra he jo til ke sthaan par he. ise tritiy netra bhi kehete hai. thodaa or upar chalakar sushumna mastishk ke naadisanthaan se mil jaati he. mastishk ke us sabase upar ke sthaan par jise sharir vigyaan main cerebram kehete hai, sahasrarchakr he. jaisaa ki ek mahatma ne kaha he:
 moolmantra karband vichaari saat chakra nav shodhai nari..
 yogi ke praarambhik anubhavon main se kuch kii ore upar sanket kiya gaya he. aise kuch anubhavon kaa ullekh shwetashwar upanishad main bhi kiya gaya he. vahaan unhone kaha he ki anal, anil, surya, chandra, khadyot, dhooma, sphuling, taare abhivyaktikarani yoge hainsh yah sab yoga main abhivyakt karaanevaale chihn hai arthath inke dwaara yogi ko yah vishwaas ho saktaa he ki main thik maarg par chal rahaa hoon. iske upar samadhi tak pahonchte pahonchte yogi ko jo anubhav hote hai unka varnan karnaa asambhav he. kaaran yah he ki unka varnan karne ke liye saadhaaran manushya ko saadhaaran bhashaa main koi pratik yaa shabd nahin miltaa. achche yogiyon ne unke varnan ke sambandh main kaha he ki yah kaam vaisaa hi he jaise goonga gud khaay. purnang manushya bhi kisi vastu ke swaad kaa shabdon main varnan nahin kar saktaa, phir goonga bechaara to asamarth he hi. gud ke swaad kaa kuch parichay falon ke swaad se yaa kisi anya mithi chiz ke saadrishy ke aadhaar par diya bhi ja saktaa he, par jaisaa anubhav hamako saadhaarant: hota hi nahin, vah to sachmuch vaani ke pare hai.
 samadhi kii sarvocch bhoomika ke kuch neeche tak asmita rah jaati he. apni pruthak satta aham asmi yah pratiti rahati he. aham asmi = main hoon kii santan arthath nirantar is bhaavana ke kaaran vahaan tak kaal kii satta he. iske baad jhini avidya maatr rah jaati he. uske shay hone kii avasthaa kaa naam asampragyaat samadhi he jisamen avidya kaa bhi kshay ho jaataa he or pradhan se kalpit sambandh kaa viched ho jaataa he. yah yoga kii paraakaashtha he. iske aage phir shastrarth kaa dwaar khul jaataa he. sankhya ke acharya kehete hai ki jo yogi purush yahan tak pahunchaa, uske liye phir to prakruti kaa khel band ho jaataa he. duusare logon ke liye jari rahata he. vah is baat ko yon samajhaate hai. kisi jagah nrity ho rahaa he. kai vyakti use dekh rahe hai. ek vyakti unamem aisa bhi he jisko us nrity main koi abhiruchi nahin he. vah nartki kii ore se aankh pher letaa he. uske liye nrity nahin ke baraabar he. duusare ke liye vah rochak he. unhone kaha he ki us aja ke saath arthath nitya ke saath aj akonushete = ek aj shayan karata he or jahatenam bhuktavogam tathanya:-uske bhoga se trupt hokar doosraa tyaag detaa he.
 advait vedant ke acharya sankhyasammat purushon kii anekta ko sweekaar nahin karte. unke atirikt or bhi kai daarshnik sampradaay hai jinke apane alag alag siddhant hai. pehle kaha ja chukaa hai ki is shastrarth main yahaan padane kii aavashyaktaa nahin hai. jahaan tak yoga ke vyavhaarik rup kii baat he usamen kisi ko virodh nahin he. vedant ke acharya bhi nirdidhyasana kii upyogita ko sweekaar karte hai or vedant darshan main vyas ne bhi asakridabhyasat ore asin: sambhwata jaise sutron main iskaa samarthan kiya he. itnaa hi hamaare liye paryaapt he.
 saadhaarant: yoga ko ashtaang kaha jaataa he parantu yahan ab tak asana se lekar samadhi tak chah angon kaa hi ullekh kiya gaya he. shesh do angon ko isaliye nahin choda ki ve anaavashyak hai varan isliye ki vah yogi hi nahin pratyut manushya maatr ke liye param upyogi hai. unamem pratham sthaan yama kaa he. inke sambandh main kaha gaya he ki yah desh kaal, samay se anavchhinn ore saarvbhaum mahabrat hai arthath prayek manushya ko prayek sthaan par prayek samay or prayek avasthaa main prayek vyakti ke saath inkaa paalan karnaa chahie. doosraa ang niyam kehalaata he. jo log ishwar kii satta ko sweekaar nahin karte unke liye ishwar par nishtha rakhane kaa koi or nahin he. parantu vah log bhi praaia: kisi na kisi aise vyakti par shraddha rakhte hai jo unke liye ishwar tulya he. buddha ko buddhadev ke prati jo nishtha he vah usase kam nahin he jo kisi bhi ishwarwadi ko ishwar par hoti hogi. ek or baat he. kisi ko ishwar par shraddha ho yaa na ho, yoga maarg ke upadeshta guru par to anany shraddha honi hi chahie. yogabhyasi ke liye guru kaa sthaan kisi bhi drushti se ishwar se kam nahin. ishwar ho yaa na ho parantu guru ke hone par to koi andeh ho hi nahin saktaa. ek sadhak charnadas ji kii shishyaa sahjobai ne kaha he:
 aaj kal yah baat sunne main aati he ki param purusharth praapt karne ke liye gyaan paryaapt he. yoga kii aavashyaktaa nahin he. jo log aisa kehete hai, vah gyaan shabd ke arth par gambhirtha se vichaar nahin karte. gyaan do prakaar kaa hota he-tajgyaan or tadvishyak gyaan. donon main antar he. koi vyakti apana sara jivan rasayan aadi shastron ke adhyayan main bitaakar shakkar ke sambandh main jaankaree praapt kar saktaa he. shakkar ke anu main kin kin rasinic tatwon ke kitne kitne parmaanu hote hai? shakkar kaise banaai jaati he? usapar koun koun si raasaanik kriya or pratikriyaayein hoti hai? ityadi. yah sab shakkar vishyak gyaan he. yah bhi upyogi ho saktaa he parantu shakkar kaa vaastavik gyaan to usee samay hota he jab ek chutki shakkar munh main rakhi jaati he. yah shakkar kaa tatvagyan he. shastron ke adhyayan se jo gyaan praapt hota he vah sachcha aadhyatmik gyaan he or uske prakaash main tadvishyak gyaan bhi puri tarah samaj main aa saktaa hai. isiliye upanishad ke anusaar jab yama ne nachiketa ko aadhyatm gyaan kaa upadesh diya to uske saath main yogavidhi c kritsnam kii bhi diksha di, nahin to nachiketa kaa bodh adhuraa hi rah jaataa. jo log bhakthi aadi kii sadhana rup se prashansa karte hai unkosh bhi yah dhyaan main rakhana chahie ki yadi unke maarg main vitt ko ekagra karne kaa koi upaay he to vah vastut: yoga kii dharna ang ke antargat he. yah unki marji he ki sanathan yoga shabd ko chhodkar naye shabdon kaa vyavhaar karte hai.
 yoga ke abhyaas se us prakaar kii shaktiyon kaa udai hota he jinako vibhuti yaa siddhi kehete hai. yadi paryaapt samay tak abhyaas karne ke baad bhi kisi manushya main aisi asaadhaaran shaktiyon kaa aagam nahin hua to yah maananaa chahie ki vah thik maarg par nahin chal rahaa he. parantu siddhiyon main koi jaadu kii baat nahin he. indriyon kii shakti bahut adhik he parantu saadhaarant: hamako uskaa gyaan nahin hota or na ham usase kaam lete hai. abhayasi ko us shakti kaa parichay miltaa he, usko jagat ke swaroop ke sambandh main aise anubhav hote hai jo dusron ko praapt nahin hai. dur kii yaa chhipi hui vastu ko dekh lenaa, vyavahrut baton ko sun lenaa ityadi indriyon kii sahaj shakti kii seemaa ke bheetar kii bate hai parantu saadhaaran manushya ke liye yah aashcharyash kaa vishay hai, inakon siddhi kaha jaayga. isi prakaar manushya main or bhi bahut si shaktiyaan hen jo sadhran avasthaa main prasupt rahati hai. yoga ke abhayas se jaag uthati hai. yadi ham kisi sadak par kahin ja rahe ho to apane lakshya kii ore badhate hue bhi anayas hi daahine baayein upasthit vishyon ko dekh lenge. sach to yah he ki jo koi in vishyon ko dekhne ke liye rukegaa vah gantavya sthaan tak pahunchega hi nahin ore bich main hi rah jaayga. isiliye kaha gaya he ki jo koi siddhiyon ke liye praytn karata he vah apane ko samadhi se vanchit karata he. patanjali ne kaha he:
 arthath ye vibhutiyaan samadhi main baadhak hai parantu samadhi se uthne kii avasthaa main siddhi kehalaati hai.
