 vidisha ke kile kii seemaa ke andar pashchim kii taraf avasthit is mandir ke naam par hi vidisha kaa naam bhelasa padaa. sarvapratham iskaa ullekh san 1024 main mahmud gazani ke saath aaye viddhan alburuni ne kiya he. apane samay main yah desh ke vishaltam mandiron main se ek mana jaataa tha. saahitiyik saakshyon ke anusaar yah aadha mile lanbaa- chaudaa tha tathaa isaki oonchaai 105 gaj thi, jisase iske kalash dur se hi dikhte the. do bahari dwaaron ke bhi chinh mili hai. saalon bhar yatriyon kaa mela laga rahata tha tathaa din- raat puja aarti hoti rahati thi.
 kaha jaataa he ki is mandir kaa nirmaan chalukya vanshi raja krishna ke pradhanmantri vachaspati ne apni vidisha vijay ke uparaant kiya. nripati ke suryavanshi hone ke kaaran bhelliswamin kaa mandir banwaaya gaya. is bhelliswamin naam se hi is sthaan kaa naam pehle bhelsani or kalantar main bhelasa padaa.
 apni vishalata, prabhaav va prasiddhi ke kaaran yah mandir hameshaa se muslim shaskaon ke aankhon kaa kanta bana rahaa. kai baar ise lutaa gaya or todaa gaya or vahaan ke shraddhaluganon ne har baar uskaa punanirmaan kar poojaneey bana daalaa.
 mandir kii vaastukala tathaa murtiyon kii banaavat yah sanket dete hai ki 10 veen - 11 veen sadi main shaskaon ne is mandir kaa punanirmaan kiya tha. muslim shaskaon ke dhamardh akramanon kii shuruyaat parmaar kaal se hi aarambh ho gayi thi. pehla akraman san 1233- 34 i. main dilli ke gulavansh ke shaasha iltutamish ne kiya. usne puure nagar main lut- khasot kii.
 san 1250 i. iskaa punanirmaan kiya gaya, lekin san 1290 i. main punah allaudin khilji ke mantri malik kafoor ne is par akraman kar apaar lutpaat kii. vahaan kii 8 foot unchi asht dhaatu kii pratimaa ko dilli sthit badaayun daravaaje kii masjid kii sidhiyon main jad diya gaya.
 san 1459- 60 i. main mandu ke shaasha mahmud khilji ne is mandir ko to lutaa hi, saath- saath bhelasa nagar va lohyadri parvat ke anya mandiron ko bhi apana nishaanaa banaaya. iske baad san 1532 i. main gujarat ke shaasha bahadurshah ne mandir ko punarvinaash kiya. ant main dhamardh aurangzeb ne san 1682 i. main ise topon se udwa diya. shikharon ko tod daalaa gaya. mandir ke ashtakoni bhaag ko chunavaakar chatushkoni bana diya. avshesh pattharon kaa prayog kar do minaaren banavaa di tathaa use ek masjid kaa rup de diya. mandir ke parshv bhaag main top ke golon ko spasht nishaan he. aurangzeb ke mrityoparant vahaan kii tuuti- phooti murtiyon ko phir se puja jane laga. san 1760 i. main peshwa ne iskaa masjid swarup nasht kar diya. ab bhoi aadi ne ise mata kaa mandir samajhakar bhaaji- roti se isaki puja karne lage.
 pehle yah mandir ashtakoni tha, jisase 150 gaj kii duuri par dwaar bane the. saamne vishaal yajyashala tha. baanyi ore baavdi thi tathaa pichley hisse main sarovar tha. yahan khudaai main mili anya vastuon ke saath maanav va singhon ke mukhon kii akritiyon main taraashe kirtimukh mili hai. baavdi, jo pehle puri tarah dhaki hui thi, ke stambhon par krishnalila ke drishy utkeern kiye gayi hai. yahan ke pattharon ke avshesh aaj bhi aas- paas ke bhawanon main prayukt hue hai.
 zyaadaatar shilaalekh akramanakariyon ne nasht kar diye hai. stambh par mila ek sanskrit abhilekh yah spasht karata he ki yah mandir charchika devi kaa tha. sambhawatah isi devi kaa doosraa naam vijaya tha, jiske naam se ise vijay mandir ke rup se janaa jaataa rahaa. yah naam "bija mandal' ke rup main aaj bhi prasiddh he.
