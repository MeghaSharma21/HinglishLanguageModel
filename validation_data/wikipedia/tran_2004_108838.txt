 kalki ko vishnuka bhavi avatar mana gaya he. puranakthaon ke anusaar kaliyug main paap kii seemaa paar hone par vishwa main dushton ke sanhaar ke liye kalki avatar prakat hoga.
 yug parivartankaree bhagwaan shri kalki ke avatar kaa prayojan vishwakalyaan bataaya gaya he. bhagwaan kaa yah avatar ‘‘nishkalank bhagwaan’’ ke naam se bhi janaa jaayegaa. shrimadbhagwatmahapurana main vishnu ke avtaron kii kathaayen vistaar se varnit he. iske barahawein skandh ke dwitiya adhyay main bhagwaan ke kalki avatar kii katha vistaar se di gai he jisamen yah kaha gaya he ki "sambhal gram main vishnuyash naamak shreshth brahman ke putr ke rup main bhagwaan kalki kaa janm hoga. vah devdatt naam ke ghode par arudh hokar apni karaal karwaal se dushton kaa sanhaar karenge tabhi satyuga kaa prarambh hoga."
 sambhal gram mukhyasya brahmansyamahatmanah bhavanevishnuyashasah kalki pradurbhavishyati..
 bhagwaan shri kalki nishkalank avatar hai. unke pita kaa naam vishnuyash or mata kaa naam sumati hoga. unke bhai jo unase bade honge kramshah sumant, praajya or kavi naam ke naam ke honge. yajyavalaky ji purohit or bhagwaan parashuram unke guru honge. bhagwaan shri kalki kii do patniyaan hongi - lakshmi rupi padma or vaishnavi shakti rupi rama. unke putr honge - jai, vijay, meghmal tathaa balaahak.
 bhagwaan kaa swaroop param divya evam jyotimay hota he. unke sparup kii kalpana unke param anugrah se hi kii ja sakati he. bhagwaan shri kalki anant koti brahmand nayak hai. shakti purushottam bhagwaan shri kalki adwitiya hai. bhagwaan shri kalki dugdh varna arthath shwet ashv par savaar hai. ashv kaa naam devdatt he. bhagwaan kaa rang gora he, parantu krodh main kaala bhi ho jaataa he. bhagwaan pile vastra dhaaran kiye hai. prabhu ke hriday par shrivats kaa chihn ankit he. gale main kaustubh mani sushobhit he. bhagwaan purvabhimukh va ashv dakshinamukh he. bhagwaan shri kalki ke vamang main lakshmi or daaen bhaag main vaishnavi virajman hai. padma bhagwaan kii swaroopa shakti or rama bhagwaan kii sanhaarini shakti hai. bhagwaan ke haathon main pramukh rup se nandak va ratnatsaru naamak khadg he. shang naamak dhanush or kumaudiki naamak gada he. bhagwaan kalki ke haath main paanchajnya naam kaa shankh he. bhagwaan ke rath atyant sundar va vishaal hai. rath kaa naam jayatra va garoodi he. sarathi kaa naam daaruk he. bhagwaan sarvadevmay va sarvavedamay hai. sab unki viraat swaroop kii paridhi main hai. bhagwaan ke sharir se param divya gandh utpann hoti he jiske prabhaav se sansar kaa vaataavaran paavan ho jaataa he. granthon main avtaron kii kai koti bataayi gai he jaise anshashavathar, anshavatar, aaveshavatar, kalavatar, nityavataar, yugavatar ityadi.
 jo bhi saarvbhaum satya-siddhanth ko vyakt karata he ve sabhi avatar kehalaate hai. vyakti se lekar samaaj ke sarvocch str tak saarvbhaum satya-siddhanth ko vyakt karne ke kram main hi vibhinn koti ke avatar strbaddh hote he. antim saarvbhaum satya-siddhanth ko vyakt karne vaala hi antim avatar ke rup main vyakt hoga. ab tak hue avatar, paigambar, ishdoot ityadi ko ham sabhi unke hone ke baad, unke jivan kaal kii avadhi main yaa unke sharir tyaag ke baad se hi jaanate hai.
 parantu bhavishya arthath aane vaale kal ke liye kalpit ek maatr mahavishnu ke 24 avtaron main 24vaan tathaa pramukh avtaron main dasavaan or antim kalki avatar ke vishay main jo pariklpana he, vah nimnlikhit rup se he- naam rup – 'kalki puraana' hinduon ke vibhinn dharmik evam puranic granthon main se ek he.
 vishnu ke anya avtaron kii tarah kalki kaa varnan bhi vedon main nahin miltaa.lekin puraanon main kalki avatar kaa vistaar se varnan hai.vishnu puraana or bhagavat puraana donon main hi kalki avatar kaa ullekh aayaa hai.kalki puraana to puri tarah se isi avatar par kendrit hai.lagbhag sabhi puraanon ke anusaar kalki kaa janm ek brahman vishnuyash ke ghar par hoga. kalki bhagwan shiv ke bhakt honge or unke guru parashuram hongen.
 kalki puraana main ”kalki“ avatar ke janm va parivaar kii katha is prakaar kalpit he- ”shambhal naamak gram main vishnuyash naam ke ek brahman nivas karenge, jo sumati naamak stri ke saath vivaah karengen donon hi dharm-karm main din bitaayenge. kalki unke ghar main putr hokar janm lenge or alpaayu main hi vedadi shastron kaa paath karke mahapandit ho jaayenge. baad main ve jeevon ke dukh se kaatar ho mahadev kii upasna karke astravidya praapt karenge jinka vivaah brihadrath kii putree padmadevi ke saath hoga.“
 jis prakaar saamaanya vyaavhaarik rup main bhavishya main janm lene vaale kisi bhi vyakti kaa naam nishchit karnaa asambhav he usee prakaar uske mata-pita, janm sthaan or patni ko bhi nishchit karnaa asambhav he. dhyaan dene yogya yah he ki sabhi avatar, paigambar, ishdoot ityadi rajtantr vyavastha kaal main aaye the. jab kalki puraana likhaa gaya hoga tab rajtantr vyavastha thi isliye bhavishya ke kalki kii katha purnataya usee style main hi he jis style main anya avtaron kii katha he. vishvaman ke ansh kii anubhuti kisi bhi vyakti se vyakt ho sakati he jiskaa prakshepan yaa prastutikaran us samay or vyakti kii apni samskruti ke madhyam se hi hota he. phir bhi kalki katha ke bhi kuch na kuch arth to avashya he.
 sambhal-
 kalki avatar ke kaliyug main hindustan ke sambhal main hone par sabhi hindu sahamat hai parantu sambhal kahan he isamen anek matbhed hai. kuch vidwaan sambhal ko urisa, himalay, punjab, bengal or shankarpur main maanate hai. kuch sambhal ko china ke gobhi marusthal main maanate hai jahaan manushya pahunch hi nahin saktaa. kuch vrindavan main maanate hai. kuch sambhal ko muradabad jile main maanate hai jahaan kalki avatar mandir bhi he.
 vichaarneey vishay ye he ki ”sambhal main kalki avatar hoga yaa jahaan kalki avatar hoga vahi sambhal hoga.“ sambhal kaa shabdic arth samaan rup se bhala yaa shaanti karnaa yaa shaanti hona arthath jahaan shaanti va aman ho yaa shaanti failaane vaala ho, hota he. kalki puraana main sambhal main 68 tirtho kaa vaas bataaya gaya he. kaliyug main keval sambhal hi ek maatr aisa tirth sthaan hoga jo kalyaan daayak or shaanti pradaan karne vaala hoga. tirth kaa arth- pavitra sthaan, darshan, dil, man, hriday, ghat, talab, pani kaa sthaan, amar jivan daata jal, logon ke aane jane or jamghat ke sthaan ke arth main hota he.
 brahman pita vishnuyash or mata sumati- kalki puraana ke anusaar kalki avatar ke pita va mata kaa naam vishnuyash va sumati hoga, jo naam nahin balki gunon ko nirdeshit karata he. brahman arthath jo veda, puraana or shuddh param chaitanya ko jaanata ho. vishnu arthath parameshwar, sarvavyaapak ish jo sab sthanon main upasthit he, brahmand ko paidaa karne vaala sristaa. yash arthath stuti yaa prashansa karne vaala. is prakaar pita vishnuyash kaa arth hua, aisa pita jo sarvavyaapak paramatma kii stuti evam prashansa karne vaala va sabakaa bhala karne vaala hitaishi he. isi prakaar sumati kaa arth hota he- sundar yaa acha mat yaa vichaar rakhana. kalki avatar kii patni - kalki puraana main
 ”kalki“ avatar ke vishay main kaha gaya he ki- ”unka vivaah brihadrath kii putree padmadevi ke saath hoga.“ parantu katra-jammu main vaishno devi kii katha ke sambandh main bikne vaali pustika, internet par uplabdh katha or gulshan kumaar krit ”maan vaishno devi“ pradarshit film par aadhaarit katha ke anusaar ”trikuta ne shriram se kaha- usne unhen pati rup main sweekaar kiya he. shriram ne use bataaya ki unhone is avatar main keval sita ke prati nishthavan rahane kaa vachan liya he lekin bhagwaan shriram ne use aashwaasan diya ki kaliyug main ve kalki ke rup main prakat hogen or usase vivaah karegein.“
 shriramcharitamanas ke kiskindhakand main ek devi kaa varnan miltaa he. inhone hanumanji tathaa anya banar biron ko jal va fal diya tha tathaa unhen gupha se nikaalkar sagar ke tat par pahunchaaya tha. ye devi swayamprabha hai. yahi devi mata vaishnav ke rup main pratishthit hai. kalyug ke antim charan main bhagwaan kaa kalki avatar hoga. tab ye kalki bhagwaan dushton ko dandit karenge or dharti par dharm kii sthapana karenge. tathaa devi swayamprabha se shriramavatar main die gaye vachananusaar vivaah karenge. arthath vaishno devi jo yugon se pind rup main hai unhen kalki avatar ek saakaar rup pradaan karenge jo ”maan vaishno devi“ ke saakaar rup ”maan kalki devi“ hogin. 
 sharir rup -
 maharishi vyas rachit or ishwar ke aathven avatar shri krishna ke mukh se vyakt shrimadbhagavadgita main bhi avatar ke hone kaa pramaan miltaa he. yada-yada hi dharmasy glanirbhavatee bharatah. abhiyutthanam dharmasy tadatmanan srujamyaham.. arthath he bharat! jis kaal main dharm kii haani hoti he or adharm kii adhikta hoti he. us kaal main hi main apni aatma ko prakat karata hoon. is prakaar kalki avatar kaa sharir maanav kaa hi hoga jisase aatma kaa rup prakat hoga or krishna rup hoga. karm rup – kalki mahauvataar safed ghode par savaar hokar haath main talwaar lekar samast buraaiyon kaa naash karegein. kisi bhi dharm shastron main vichaaron ke nirupan ke liye pratikon kaa prayog kiya jaataa rahaa he kyonki vichaar kii koi akruti nahin hoti. is prakaar kalki avatar ke arth ko spasht karne par ham pate hai ki safed ghoda arthath shaanti kaa pratik yaa ahimsak maarg, talwaar arthath gyaan arthath saarvbhaum satya-siddhanth jisase sabhi kaa maansik vadh hoga. agar ham in pratikon ko usee rup main len to kya aaj ke ek se ek vigyaan aadhaarit shastr arthath aujaar ke yug main talwaar se kitne logon kaa vadh sambhav he or vah vyakti kitna shaareerik shakti se yukt hoga, yah vichaarneey vishay he?
 parinaam sirf ek he keval maansik vadh jo maatr saarvbhaum satya-siddhanth se hi sambhav he. or pichley avtaron dwaara shaareerik va aarthik kaarnon kaa prayog kar dharm sthapana ho chukaa he. kalki puraana katha rachanaakaar tab ye soch bhi nahin paye hogen ki bhavishya main drishy padaarth vigyaan aadhaarit drishy kaal or niraakaar samvidhan aadhaarit ek nai vyavastha bhi aa jaayegi or us vakt raja or rajtantr nahin hoga tab kalki avatar kiskaa vadh karegein? davy yaa vishwa rup - kalki avatar ke guno ke anusaar karm karne ke satya rup ko ek kadam badhaate huye tathaa anek karm ke pratik anek hatho vaala dikhaaya gaya he. isse yah spasht hota he ki kalki avatar dwaara ek karm sampann hoga or uske kaaran anek haathon se karm hone lagegein arthath ve yah kehane main sakasham hogen ki ”main anek haathon se karm kar rahaa hoon or sabhi mere hi karmgyaan se karm ko kar rahen hai.“
 saarvbhaum satya gyaan ke shaastra ”gita“ ke baad saarvbhaum karmgyaan kii aavashyaktaa he jo kalki avatar ke kaaryo kaa hi ek charan he.
 gyaan rup - antim saarvbhaum satya-siddhanth kaa gyaan hi antim avatar kaa gyaan rup hoga, jiske nimna kaaran hogen. 1. prakruti ke teen gun- satv, raj, tam se mukt hokar ishwar se saakshaatkaar karne ke ”gyaan“ kaa shaastra ”shrimadbhagavadgita yaa gita yaa gitopanishad“ uplbdh ho chukaa tha parantu saakshaatkaar ke uparant karm karne ke gyaan arthath ishwar ke mastishk kaa ”karmgyaan“ kaa shaastra uplabdh nahin hua tha arthath ishwar ke saakshaatkaar kaa shaastra to uplabdh tha parantu ishwar ke karm karne kii vidhi kaa shaastra uplabdh nahin tha. maanav ko ishwar se zyada uske mastishk kii aavashyaktaa he. 2. prakruti kii vyakhya kaa gyaan kaa shaastra ”shrimadbhagavadgita yaa gita yaa gitopanishad“ to uplabdh tha parantu brahmand kii vyakhya kaa tantra shaastra uplabdh nahin tha. 3. samaaj main vyashti dharm shaastra to uplabdh tha parantu samshti dharm shaastra uplabdh nahin tha jisase maanav apane-apane dharmo main rahete or duusare dharm kaa sammaan karte hue rashtradharm ko bhi samaj sake tathaa uske prati apane katrtavya ko jaan sake. 4. shaastra-sahitya se bhare is sansar main koi bhi ek aisa maanak shaastra uplabdh nahin tha jisase purna gyaan kii uplabdhi ho sake saath hi maanav or uske shashan pranali ke satyikaran ke liye anant kaal tak ke liye maargdarshan praapt ho sake. 5. ishwar ko samajhane ke anek bhinn-bhinn prakaar ke shaastra uplabdh the parantu avatar ko samajhane kaa shaastra uplabdh nahin tha.
 kalki avatar ke guru –
 kalki puraana ke anusaar ”bhagwaan parashuram, bhagwaan vishnu ke dasven avatar kalki ke guru hogen or unhen yuddh kii shiksha degen. ve hi kalki ko bhagwaan shiv kii tapasya karke divya shastr praapt karne ke liye kahenge.“ adrishy kaal ke vyaktigat pramanit kaal main vyaktigat pramanit adrishy prakritik chetana se yukt satya aadhaarit satyuga main chhathwein avatar – parashuram avatar tak anek asuri raajaaon dwaara rajyon kii sthapana ho chuki thi parinamswaroop aise paristhiti main ek purush kii aatma adrishy prakritik chetana dwaara nirmit paristhitiyon main praathamikta se vartmaan main kaary karnaa, main sthapit ho gayi or usne kai raajaaon kaa vadh kar daalaa or asuron tathaa devon ke sah-astitv se ek nai vyavastha kii sthapana kii. jo ek nai or acchhee vyavastha thi. isliye us purush ko kaalaantar main unke naam par parashuram avatar se janaa gaya tathaa vyavastha ”parashuram parampara“ ke naam se janaa gaya jo saakaar aadhaarit ”loktantr kaa janm“ tha, isi saakaar aadhaarit loktantr vyavastha ko shriram dwaara prasar hua tha or isi ke asafal ho jane par dwapar yug main shrikrishna ne mahabharat yuddh ke dwaara samaapt kar niraakaar loktantr vyavastha kii neenv daali thi ja bhagwaan budh dwaara majbootee paayi or vartmaan main niraakaar samvidhan aadhaarit loktantr saamne he. isi vyavastha kii purnataa ke liye kalki avatar honge. jo maatr shiv tantra kii samaj se hi ho saktaa he arthath yahi shiv kaa astr he tathaa loktantr ko samajhane ke kaaran parashuram kalki ke guru hogen.
 kalki avatar mandir -
 mahavishnu ke 24 avtaron main 24vaan tathaa pramukh avtaron main dasavaan or antim kalki avatar hi ek maatr aise avatar hai jinke avataran se purv hi siddhapithon main murtiya sthapit ho rahi he. yun to jahaan-jahaan vishnu ke avtaron ko mandir main sthaan diya gaya he vahaan-vahaan anya avtaron ke saath kalki avatar kii bhi prakshepit murti pratishthit he. parantu vishesh rup se nimna sthanon par kalki bhagwaan kaa mandir nirmit he. 1.sambhal main jahaan kalki avatar hona he, vahaan par kalki bhagwaan kaa mandir nirmit he. jahaan prayek varsh octubar-navambar maah main ”kalki mahotsav“ bhi dhooma-dham se manaaya jaataa he.
 2.gulabi nagari-jaipur kii badi chapad se amer kii ore janevaali sadak hawa mahal ke saamne bhagwaan kalki kaa pracheen mandir avasthit he. jaipur ke sansthaapak savai jaisingh ne puraanon main varnit katha ke aadhaar par kalki bhagwaan ke mandir kaa nirmaan san 1739 i. main dakshinyan shikhar style main karaayaa tha. sanskrit vidwaan acharya devarshi kalanath shastri ke anusaar, savai jai singh sansar ke aise pehle maharaja rahen hai jinhone jis devtaa kaa abhi tak avatar hua nahin, uske bare main kalpana kar kalki bhagwaan kii murti banavaakar mandir main sthapit karaayi. savai jaisingh ke tatkaali darbari kavi shrikrishna bhatta ”kalanidhi“ ne apane ”kalki kavy“ main mandir ke nirmaan or auchity kaa varnan kiya he, tadnusaar aisa ullekh he ki savai jaisingh ne apane pautra ”kalki prasad“ jisaki asamay mrityu ho gai thi, uski smriti main mandir sthapit karaayaa. shwet ashv kii pratimaa sangemarmar kii khadey rup main he jo bahut hi sundar, aakarshak or sammohit he. ashv ke chabutre par lage board par ankit he- ”ashv shri kalki maharaj-manyata- ashv ke baayein pair main jo gaddha sa ghaav he, jo swatah bhar rahaa he, uske bharne par hi kalki bhagwaan prakat hogen.“
 3.mathura ke govardhan sthit shri giriraaj mandir parisar main kalki bhagwaan kaa mandir sthapit he jahaan ke board par kaliyug kii samaapti kii soochna ankit he saath hi shrikrishna ko kalki kaa hi avatar bataaya gaya he.
 4.varanasi main durgakund sthit durga mandir parisar main hanuman mandir ke saath kalki bhagwaan kaa mandir dinaank 19 octubar, 2012 ko sthapit kiya gaya he.
 5. anya sthanon shri kalki vishnu mandir, ajmeri get, dilli; shri kalki mandir, madipur, punjabi baag, dilli; lalitha maan mandir, naimisharany tirth, sitapur ; kaali mandir, kalighat, kolkata; shri yogamaya mandir, mahrauli, dilli; shri vishnupaad mandir, gaya dham, gaya ; shri kalka ji mandir, nikat nehru place, nai dilli; amrit parisar, brij ghat, garh ganga; shri gaurishankar mandir, chandani chack, dilli; iskan mandir, east aaf kailas, nai dilli; shri hanuman mandir karodimal kalege parisar, dilli; shri kalki mandir, vaishno devi, banganga, katra, jammu; shri lakshmi narayan santhaan, bansat vihaar, nai dilli; shri hanuman mandir kanat place, nai dilli, shri kalki mandir, maraghat vaale hanuman ji, ring road, yamuna bazaar, dilli.6, shri kalki vishaal mandir, dilli-jaipur hive road, manesar, ityadi main bhi kalki avatar kii murti sthapit he.
 6.shri kalki mandir vasundhara, kalki chack, dhapaasi gavis. 7, kathmandu or sambhalpuri kalki tirth dham, nepal prajapati anchal, puthan sari gavis.1, nepal main bhi kalki bhagwaan kii murti sthapit ho chuki he. kalki bhagwaan ke naam par nepal main vishwa kaa pehla sarkari bank ”shri kalki bank“ khul chukaa he.
 7.kalki avatar va kalki mata se sambandhit vartmaan samay main katha, geet, kalki chalisa, kalki gayatri mantra, kalki mantra-yantra-tantra, stuti, film ityadi bhi ban chuke hai. ”kalki peeth“, ”kalki peethadhishwar“, ”kalki avatar foundation international“, ”shri kalki bal vatika“ ityadi kii bhi sthapana bhinn-bhinn vyaktiyon dwaara kii ja chuki he.
 8.rajasthan, madhyapradesh or gujarat kii triveni sangam sthal rajasthan ke wangad anchal ke duungarpur jile ke saabala gaanv main hari mandir he jahaan kalki avatar kii puja ho rahi he. hari mandir ke garbhagrih main shyaam rang kii ashwarudh nishkalank murti he, jo lakhon bhakton kii shraddha or vishwaas kaa centre he. bhagwaan ke bhavi avatar nishkalank bhagwaan kii yah adbhut murti ghode par savaar he. is ghode ke teen pair bhoomi par tike hue hai jabaki ek pair sataha se thodaa unchaa he. manyata he ki yah pair dhire-dhire bhoomi kii taraf jhukne laga he. jab yah pair puri tarah jameen par tik jayega tab duniya main parivartan kaa daur aarambh ho jayega.
 sant maavji rachit granthon evam vaani main ise spasht kiya gaya he. yahaan baqayada kai mandir bane hue hai, jinamein vishnu ke bhavi avatar kalki kii murtiyon sthapit hai or inaki rojaanaa puja-archana bhi hoti he. sant maavji maharaj ke anuyaayi pichley paune teen sau varshon se zyada samay se is bhavi avatar kii pratiksha main jute hue hai. sant maavji maharaj lakhon logon kii aasthaaon se jude beneshwar dham ke aadya peethadhishwar rahe hai. bhakton kii manyata he ki ve jis devtaa kii puja kar rahe hai ve hi kalyug main bhagwaan vishnu ke kalki avatar ke rup main avatarit honge or prithvi kaa uddhaar karenge. inhen nishkalank avatar ke upaask hone se sant maavji ke bhakt apane upasya ko priy aisi hi shwet vesh-bhusha dhaaran karte hai. nishkalank sampradaay ke vishwa peeth hari mandir sahit vaagad anchal or desh ke vibhinn hisson main sthapit nishkalank dhaamon main bhi isi swaroop kii puja-archana jari he.
 desh ke vibhinn hisson main faile lakhon maav bhakton dwaara apane upasya ke rup main inhen nishkalank bhagwaan kaa pujan-archan kiya jaataa rahaa he. vibhinn nishkalank dham mandir ke swaroop main hai jabaki nishkalank sampradaay ke vishwa peeth hari mandir par na to koi gumbad he or na hi mandir kii aati, balki yah guru ashram ke rup main hi apni pracheen style main bana hua he. nishkalank sampradaay ke mandir saabala, punjpur, vamasa, paloda, sheshpur, bansawada, fatehpura, ghughara, parda, itivaar, santarampur aadi gaanvon main avasthit hai. in sabhi mandiron main shankh, chakra, gada, padam sahit shwet ghode par savaar bhavi avatar nishkalank bhagwaan kii chaturbhuj murtiyon hai. maavji kii putravadhu jankunwari ne hi beneshwar dham par sarvadharm sambhaav ke pratik vishnu mandir kaa nirmaan karavaaya. iske bare main maavji kii vaani main spasht kaha gaya he- sab devan kaa deraa uthse, nikalank kaa deraa rahese, arthath mandir, masjid, girjaghar aadi sab tut jaaenge, lekin kaliyug main avatar lene vaale nishkalank bhagwaan kaa ek mandir rahegaa jahaan sabhi dharmon ke logon ko aashray praapt hoga. sabhi log ise prem se apana maanenge.
 9.maavji maharaj kaa janm saabala gaanv main vikram sanwat 1771 main magh shukla panchami ko hua. iske baad leelavatar ke rup main maavji kaa prakatya sanwat 1784 main magh shukla ekadshi ko hua. unhen bhagwaan shrikrishna kaa leelavatar mana jaataa he. sant maavji kii smriti main aaj bhi bansawada evam duungarpur jilon ke bich maahi, som evam jaakham nadiyon ke bich vishaal tapu par beneshwar main har saal magh poornima par das din kaa vishaal mela bharta he. ise adivaasiyon kaa mahakumbh bhi kaha jaataa he. swayan maavji maharaj kii bhavishyavaanee ke anusaar ”santan ke sukh karan ko, haran bhoomi ko bhaar, hvai hai kaliyug ant main nishkalank avatar“ arthath sajjanon ko sukh pradaan karne or prithvi ke sir se paap kaa bhaar utaarne ke liye kaliyug ke ant main bhagwaan kaa nishkalank avatar hoga. sant maavji maharaj ne spasht likhaa he- ”shyaam chadhaai kari aakhri garud upar asawaar, dushti kalingo sendwa asurani karvaa haan, kalikaal vyapyo ghano, kali machaavat dhooma, gau brahman ni raksha karvaa bal stri karvaa pratipaal….“
 maavji kii vaani main kaha gaya he ki nishkalank avatar ke saath ek chaitanya purush rahegaa jo daitya-daanvon va chaidah mastakadhari kalinga kaa naash kar chaaron yugon ke bandhanon ko tod kar satyuga kii sthapana karegaa. is purush kii lambaai 32 haath likhi hui he. yah avatar gau, brahman pratipaal hoga tathaa dharm kii sthapana karegaa. iske baad sarvatra shanti, anand or samruddhi kaa prabhaav hoga. nishkalank avatar ke swaroop main bare main sant maavji ke chapadon main ankit he- ”dholo vastra ne dholo shangaar, dhole ghodile ghughar maala, raay nikalangaji hoy asawaar…bolo desh main narayan ji nu nishkalanki naam, kshetra saabala, puri patan gram.“ isamen saabala puri patan gram kaa naam ankit he.
 kalki avatar or anya swaghoshit kalki avatar -
 kalki avatar ke is pad par anek swaghoshit daavedaar hai jo samay-samay par bhavishyavaaniyon ke anusaar swayan ko siddh karne kii koshish or kalki avatar ke sambandh main anek bhavishyavaanee karte rahete hai jinhen internet par ”kalki avatar search kar dekha ja saktaa he parantu yah jaananaa chahie ki kaal or yug parivartan se parichay karaane ke liye uganusaar aatmatatv ko vyakt karnaa padataa he. usee saarvbhaum satya ko uganusaar yoga karaayaa jaataa he keval bheed ikattha ho jane se kuch bhi nahin hota. avtaron ko pahchaanane ke liye sabase mul vishay yah hota he ki vah nayaa kya de rahaa he jo us samay ke samaaj ke bahumat maanav ke shaanti, ekta, sthirataa va vikaas ko prabhavit karata ho. saarvbhaum satya ko vyakt karne vaala prayek maanav sharirdhari avatar hi he parantu yug ke sarvocch str ke saarvbhaum satya ko vyakt karne vaala yugavatar kehalaata he.
 kalki ko vishnu kaa bhavi or antim avatar mana gaya he. puranic manyata ke anusaar prithvi par paap kii seemaa paar hone lagegi tab dushton ke sanhaar ke liye vishnu kaa yah avatar prakat hoga. bhagwat puraana main kalki avatar kii katha vistaar se he. katha ke anusaar sambhal gram main kalki kaa janm hoga.
 apane mata pita kii paanchavin santan kalki yathasamay devdatt naam ke ghode par arudh hokar talwaar se dushton kaa sanhaar karenge. tab satyuga kaa prarambh hoga. kalki avatar kaa swaroop or aakhyaanon par aksar charchaa hui he. sabase puraani mimasaa samyavaadee vichaarak satyabhakt kii he. unke anusaar jo bhi saarvbhaum satya or yugin siddhanth ko vyakt karte he ve sabhi avatar ke rup main pratishthit hote hai.
 is abhivyakti kii saghanta or viralata ke anusaar hi avtari shaktiyon ke str yaa kalaayen tay kii jaati he. buddha se pehle krishna ko solah kalaon kaa avatar mana gaya. sabhi avtaron nen apni tarah se dushton kaa or unki dushtataa kaa dalan kiya. ab jis avatar kaa intjaar kiya ja rahaa he, vah nishkalank hoga. kala, kanti, shaury or daivi gunon main utkar.
 bhagwat main kalki kaa sankshipt vivaran hi he. unke charit or jivan kaa vishad varnan 'kalki puraana' main he. adhyetaon ke anusaar bhagwat or kalkipurana main antim avatar ke bare main jo ullekh kiye gaye hai, ve alankarik hai. uskaa roopak samajhnaa chahie. kalki kaa swaroop or aashay samajhnaa chahie.puraana ke anusaar kalki ke pita kaa naam vishnuyash or mata kaa naam sumati hoga. pita vishnuyash kaa arth hua, aisa vayakti jo sarvavyaapak paramatma kii stuti karata lokahitaishi he. sumati kaa arth he achche vichaar rakhane or veda, puraana or vidyaon ko jaanane vaali mahila.
 kalki nishkalank avatar hai. bhagwaan kaa swaroop param divya hota he. divya arthath divine gunon se sampann. ve shwet ashv par savaar hai. bhagwaan kaa rang gora he, parantu krodh main kaala bhi ho jaataa he. ve pile vastra dhaaran kiye hai.
 prabhu ke hriday par shrivats kaa chihn ankit he. gale main kaustubh mani he. swayan unka mukh purv kii ore he tathaa ashv dakshin main dekhtaa prathit hota he. yah chithran kalki kii sakriyata or gati kii ore sanket karata he. yuddh ke samay unke haathon main do talavaarein hoti hai.
 manishiyon ne kalki ke is swaroop kii vivechna main kaha he ki kalki safed rang ke ghode par savaar ho kar aattaayiyon par prahaar karte hai. iskaa arth unke akraman main shanti, shakti or parishkar lage hue hai. talwaar or dhanush ko hathiyaaron ke rup main upyog karne kaa arth he ki aasapaas kii or doorgaami donon tarah kii dusht pravritiyon kaa nivaaran.
 kalki kii yah ranneeti samaaj ke vichaaron, manyataon or gatividhiyon kii dishaadhara main badlaav kaa pratik hi he. is baar avatar asuron yaa dushton ke sanhaar ke bajaay unke man maanas ko apane vidhaan se badalane kii niti par amada he. kalki avatar kaa yahi sandesh he.
