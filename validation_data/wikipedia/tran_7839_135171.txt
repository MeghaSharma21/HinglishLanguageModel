 pracheen bhartiya smritikaron ne vivaah ke jo aath prakaar maanya kiye the, gandharva vivaah unamem se ek he. is vivaah main var-vadhoo ko apane abhibhavakon kii anumati lene kii zarurat nahin padati thi. yuvak yuvati ke paraspar raji hone par kisi shrotriy ke ghar se laai agni se havan karne ke baad havan kunda ke teen phere paraspar gathbandhan ke saath kar lene maatr se is prakaar kaa vivaah sampann maan liya jaataa tha. ise aadhunik prem vivaah kaa pracheen rup bhi kah sakate hai. is prakaar kaa vivaah karne ke pashchaat var-vadhoo donon apane abhibhavakon ko apane vivaah kii nixsancoach soochna de sakate the kyonki agni ko sakshi maan kar kiya gaya vivaah bhang nahin kiya ja saktaa tha. abhibhavak bhi is vivaah ko sweekaar kar lete the. kintu is prakaar kaa vivaah jatigat-purvanumati yaa 'lokbhaavna' ke viruddh samajha jaataa tha, log is prakaar kiye gaye vivaah ko utaavali main kiya gaya vivaah hi maanate the. kuch arthshaastriyon kii dharna thi ki is prakaar ke vivaah kaa parinaam acha nahin hota. bhartiya pariprekshya main shakuntla-dushyanth, pururava-urvashi, vaasavadatta-udayan ke vivaah gandharva-vivaah ke prakhyat udhaaharan hai.
