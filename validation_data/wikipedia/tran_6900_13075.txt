 jharkhand kaa arth he "van kshetra", jharkhand wanon se aachhadit chotanagpur ke pathaar kaa hissaa he jo ganga ke maidani hisse ke dakshin main sthit he. jharkhand shabd kaa prayog kam se kam chaar sau saal pehle solahavin shatabdi main hua mana jaataa he. apane biihat or mul arth main jharkhand kshetra main puraane bihar ke jyadatar dakshini hisse or chhattisgarh, pashchim bengal or urisa ke kuch adivasee jile shaamil he. desh kii lagbhag nabbe pratishat anusuchit janajati kaa yah nivas sthal he. is aabaadi kaa bada hissaa 'munda', 'ho' or 'santhal' aadi janajatiyon kaa he, lekin inke alaave bhi bahut si duusari adivasee jatiyaan yahaan maujuud hai jo is jharkhand andolan main kaaphi sakriy rahi hai. chunki jharkhand pathari or wanon se aachhadit kshetra he isaliye isaki raksha karnaa tulanaatmak rup se aasaan he. parinamswarup, paaramparik rup se yah kshetra satrahavin shatabdi ke shuruyaat tak, jab tak mughal shaasha yahan nahin pahunche, yah kshetra swytt rahaa he. mughal prashasan ne dhire dhire is kshetra main apana prabhutv sthapit karnaa shuru kiya or falswarup yahan kii swytt bhoomi vyavastha main amul chul parivartan hua, sari vyavastha zameendaari vyavastha main badal gayi jabaki isse pehle yahan bhoomi saarvajanik sampatti ke rup main maani jaati thi. 
 yah zameendaari pravriti british shashan ke dauraan or bhi majboot hui or jamine dhire dhire kuch logon ke haath main jane lageen jisase yahan bandhua mazdoor varg kaa udai hone laga. ye majdoor hameshaa karj ke boj tale dabe hote the or parinamswarup begaar karte the. jab adivaasiyon ke british nyaay vyavastha se koi ummid kiran nahin dikhi to adivasee vidroh par utar aaye. atharahavin shatabdi main kolh, bhil or santhal samudaayon dwaara bheeshan vidroh kiya gaya. angrejon ne baad menunnisavin shatabdi or beesvin shatabdi main kuch sudhaarwadi kanoon banaaye. 
 1845 main pehali baar yahan isai mishnariyon ke aagaman se is kshetra main ek bada saanskrithik parivartan or uthal-puthal shuru hua. adivasee samudaay kaa ek bada or mahatvapurn hissaa isaiyat kii ore aakrisht hua. kshetra main isai skool or aspataal khule. lekin isai dharm main biihat dharmantaran ke baavzood adivaasiyon ne apni paaramparik dharmik aasthaaen bhi kaayam rakhi or ye dwand kaayam rahaa. 
 jharkhand ke khanij padaarthon se sampann pradesh hone kaa khamiyaja bhi is kshetra ke adivaasiyon ko chukaate rahanaa padaa he. yah kshetra bharat kaa sabase bada khanij kshetra he jahaan koyala, loha prachur maatra main uplabdh he or iske alaava baksit, tanba chuunaa-pathar ityadi jaise khanij bhi badi maatra main hai. yahan koyale kii khudaai pehali baar 1856 main shuru hua or tata aayran and steel companyki sthapana 1907 main jamshedpur main kii gai. iske baavjood kabhi is kshetra kii pragati par dhyaan nahin diya gaya. centre main chaahe jis party kii sarkaar rahi ho, usne hameshaa is kshetra ke dohan ke vishay main hi sochaa tha.
 aadhunik jharkhand andolan kii shuruyaat 20 ve sadi ke shuruyaat hui, jisaki pahal isai adivaasiyon dwaara shuru kii gayi lekin baad main ise sabhi virgon jisamen gaiyr adivasee bhi shaamil the; kaa samarthan hasil hua. pehle roman catholic isai or protestant isai samudaayon main pratispardhaa hua karata tha lekin chunaav ke samay inaki ekajutata se 1930 ke chunaavon main inhen kuch safaltaayen hasil huin. is samay andolan kaa netritv diku kar rahe the. jharkhand kshetra ke pravaktaa or pratinidhi british sarkaar kii samvidhanik sansthaaon ke paas apana prativedan lekar jate the; lekin usamen koi ullekhneey safalataa unhen nahin milti thi. 
 1947 main bharat kii azaadi ke baad vyavasthit rup se audyogic vikaas par kaaphi bal diya gaya jo baari udyogon par kendrit thi or jiske liye khanijon kii khudaai ek jaruri hissaa thi. samaajawaadee sarkari niti ke tahat bharat sarkaar dwaara adivaasiyon kii jaminen bagaiyr uchit muaavze ke anya haathon main jane lageen. duusari taraf sarkaar kaa yah bhi maananaa tha ki chunki vahaan kii jameen bahut upjau nahi he isaliye vahaan audyogikaran na sirf rashtriya hit ke liye aavashyak he balki sthaneey vikaas ke liye bhi jaruri he. lekin audyogikaran kaa nateeja hua ki vahaan bahari logon kaa dakhal or bhi batch gaya or badi sankhya main log kaarkaanon main kaam ke liye vahaan aane lage. isse vahaan sthaneey logon main asantosh kii bhaavana ubharne lagi or unhen laga ki unke saath naukariyon main bhed-bhav kiya ja rahaa he. 1971 main bani rashtriya khanan niti isi kaa parinaam thi. 
 sarkari bhawanon, baandhon, ityadi ke liye bhi bhoomi kaa adhigrahan hone laga. lekin kuch paryvekshakon kaa maananaa he ki in baandhon se utpaadan hone vaali bijli kaa bahut kam hissaa is kshetra ko miltaa tha. iske alaava sarkaar dwaara vanropan ke kram main vahaan kii sthaneey rup se ugane vaale ped paudhon ke badale vyavsaayik rup se faaydemand pedo kaa ropan hone laga. paaramparik jhum kheti or charaagaah kshetra simtane lage or unpar pratibandhon or niyamon kii gaaj girane lagi. azaadi ke baad ke dashakon main aisi anek samasyaayen babbti gayin.
 rajnatik str par 1949 main jaipal singh ke netritv main jharkhand party kaa gathan hua jo pehle aamchunaav main sabhi adivasee jilon main puri tarah se dabang party rahi. jab rajya punargathan ayog bana to jharkhand kii bhi maang hui jisamen tatkaaleen bihar ke alaava urisa or bengal kaa bhi kshetra shaamil tha. ayog ne us kshetra main koi ek aam bhashaa na hone ke kaaran jharkhand ke daawey ko khaarij kar diya. 1950 ke dashakon main jharkhand party biharmen sabase badi vipakshi dal kii bhoomika main rahaa lekin dhire dhire isaki shakti main kshay hona shuru hua. andolan ko sabase bada aghaat tab pahunchaa jab 1963 main jaipal singh ne jharkhand party ne bina anya sadasyon se vichaar vimarsh kiye congress main vilay kar diya. isaki pratikriya swarup chotanagpur kshetra main kai chote chote jharkhand namdhari dalon kaa udai hua jo aamtaur par vibhinn samudaayon kaa pratinidhitiv karti thi or vibhinn matraaon main chunavi safaltaayen bhi hasil karti thim. 
 jharkhand andolan main isai-adivasee or gaiyr-isai adivasee samoohon main bhi paraspar pratidwandita kii bhaavana rahi he. iskaa kuch kaaran shiksha kaa str rahaa he to kuch rajnatik. 1940, 1960 ke dashakon main gaiyr isai adivaasiyon ne apni alag sansthaaon kaa nirmaan kiya or sarkaar ko prativedan dekar isai adivasee samudaayon ke anusuchit janajati ke darje ko samaapt karne kii maang kii, jiske samarthan or virodh main kaaphi rajnatik golbandi hui. agast 1995 main bihar sarkaar ne 180 sadasyon vaale jharkhand swaitshasi parishad kii sthapana kii.
