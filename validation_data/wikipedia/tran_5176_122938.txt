 probiotic ek prakaar ke khaadya padaarth hote hai, jisamen jivit jeevanu yaa sookshmjeev shaamil hote hai. probiotic vidhi roosi vaigyanik eli macnicof ne 20veen shatabdi main prastut kii thi. iske liye unhen baad main nobel puraskaar se bhi sammanit kiya gaya tha. vishwa swasthya sanghathan ke anusaar probiotic ve jivit sookshmjeev hote hai jiskaa seven karne par maanav sharir main jaruri tatv sunishchit ho jate hai. ye sharir main achche jeevanuon kii sankhya main vruddhi kar pachan kriya ko behatar banaate hai.is vidhi ke anusaar sharir main do tarah ke jeevanu hote hai, ek mitra or ek shatru. bhojan ke dwaara yadi mitra jeevanuon ko bheetar len to ve dhire-dhire sharir main uplabdh shatru jeevanuon ko nasht karne main kargar siddh hote hai. mitra jeevanu prakritik sroton or bhojan se praapt hote hai, jaise doodh, dahi or kuch paundhon se bhi milte hai. abhi tak maatr teen-chaar hi aise jeevanu gyaat hai jinka prayog probiotic rup main kiya jaataa he. inamen lactobasilas, bifido, yeast or basilli hai. inhen ekatra karke probiotic khaadya padaarth main daalaa jaataa he. vaigyanikon ke ab tak ke adhyayan ke anusaar is tarah se sharir main pahunchane vaale jeevanu kisi prakaar kii haani bhi nahin pahunchaate hai. shodhon main rogon ke rokthaam main inaki bhoomika sakaaratmak pai gai he tathaa inke koi dushprabhav bhi gyaat nahin hai.
 maanav pachan tantra ek badi sankhya main sookshmjivon se bharaa hota he, jinase bhojan ko pachaane main madad milti he. in sahyogi jeevanuon ke sang hi pachan tantra main kai aise jeevanu bhi hote hai jinase rog aadi failane kii ashanka rahati he. probiotic jeevanuon se pachan tantra main flora vyavasthit hone ke saath hanikaarak jeevanuon ke prasar par niyantran bhi sambhav hota he. is kaaran se hi praayah lambey samay tak antibiotic dawa dene ke baad chikitsak rogi ko probiotic lene kaa paraamarsh dete hai. lambii beemaari ke maamalon main sahyogi jeevanuon kaa kshay ho jaataa he, jiskaa sidhaa asar pachan tantra par padataa he. ise jaivasurakshit khaadya bhi kehete hai. 
 iske alaava probiotic sankraman se hone vaale rogon par niyantran main bhi sahaayak hota he. yah sharir main lactose intolerance ko bhi vyavasthit karte hai. lactose kii maatra ke kaaran kii vajah se hi kai baar bachche or vayask doodh pachaa nahin pate hai, ise lactose intolerance kehete hai. doodh kaa seven bacchon ke liye paramaavashyak he kyonki yah calcium kaa pramukh strot he. isamen probiotic jeevanu sahaayak rahete hai.
 probiotic main lactic amla jeevanu hote hai jo doodh main upasthit lactose shakkar ko lactic amla main parivartit dete he. probiotic khadyon se colon cancer se bachaav bhi hota he. kuch shodh se gyaat hua he ki probiotic utpaadon kaa prayog karne vaale logon main colon cancer hone kii sambhaavna behad kam hoti he. isse cholesterol par bhi niyantran hota he. doodh or formented khaadya utpaadon ke prayog se raktchaap bhi niyantran main rahata he. yah maanav sharir ke pratiraksha tantra ke liye bhi laabhadaayak hota he, jisase sharir rogaanuon se bachaav karne main sakasham ho paata he. lactobacilas evam bifidobactrium khaadya or poorak se diaria ke rokthaam main bhi madad milti he. probiotic ke seven se vayaskon main hone vaale sankramak bowel rog or hyper sensitivity pratikriya par bhi niyantran rahata he. inke upyog se sookshm khanijon ke avasorana main hone vaali samasyaayein bhi samaapt ho sakati hai.
 probiotic khaadya padaarth kaa prachlan viksit deshon main bahut he. vahaan par inke prabhaavon ko lekar kaaphi adhyayan bhi hue hai jo yah siddh karte hai ki ye kuch bimariyon se bachaav main laabhadaayak ho sakate hai. lekin upachaar main inaki bhoomika kii pushti abhi tak nahin hui he. atev bhartiya chikitsavidon ke anusaar probiotic khaadya ko to dawa ke rup main nahin varan maatr khaadya purk rup main lenaa chahie. bharat ke swasthya vibhaag salaahkaar ke anusaar videshon main pryobiotic khaadya par bahut shodh hue hai. in shodhon ke anusaar probiotic padaarth diaria, madhumeh, loar resperetary infections, motopa ghataane, iritable boul syndrome, aadi se bachaav main kargar hue hai. inke niyamit seven se raktchaap or cholestrol vruddhi bhi rukati he. diaria sankraman main inkaa prayog upachaar rup main kargar he. abhi tak ye parinaam videshi logon par hue adhyayanon par aadhaarit hai, va bhartiya logon par pareekshan abhi baaki hai. 
 bharat ke liye bhartiya chikitsa anusandhan parishad ne probiotic khaadya padaarthon kaa niyaman karne hetu maargdarshika taiyaar kii he, jo janvari 2010 se lagu hogi. ye maargdarshika rashtriya khaadya suraksha adhinium ke tahat taiyaar kii gai hai. isamen pramukh praavdhaan yah he ki koi bhi probiotic company inase kisi rog ke dur hone kaa daawa nahin kar sakegi. yadi company aisa karnaa chaahati he, to use apane utpaadon ko praayogic pareekshan ke liye bhi panjikrut karana hoga or dawaaon kii tarah unke maanviya praayogic pareekshan kiye jaayenge tathaa uske parinaam sahi aane par hi company aisa kar sakegi. or itnaa hone par us khaadya ko khaadya na hokar probiotic dawaai kii shrenee main rakhaa ja sakegaa. vishwa main probiotic khaadya padaarth kaa udyog 14 arab dollar ke lagbhag ho rahaa he. bharat main madar deyari, amul, nirulaaj or yakult va kai anya companiyaan probiotic doodh or dahi bazaar main launch kar chuki hai.
