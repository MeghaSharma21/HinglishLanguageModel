 saanchaa:pustkaalay kaa mahatv
 pustaken manushya kii sarvshereshth evam sarvaadhik vishwasaneey mitra hai. inamen vah shakti he jo manushya ko andhkaar se prakaash kii ore le jaati he tathaa kathin se kathin samasyaon ke nidaan ke liye bal pradaan karti he. jis vyakti ko pustakon se lagaav he vah kabhi bhi swayan ko ekaaki va kamjor anubhav nahin kar saktaa he. pustaken manushya ke aatm-bal kaa sarvshereshth saadhan hai. mahaan deshbhakt evam vidwaan lala lajpat raay ne pustakon ke mahatv ke sandarbh main kahatha:” main pustakon kaa nark main bhi swaagat karunga. inamen vah shakti he jo nark ko bhi swargbanane kii kshamta rakhti he. ”vastav main manushya ke liye gyaan arjan va buddhi ke vikaas ke liye pustakon kaa adhyayan atyant aavashyak he. shastron main bhi pustakon ke mahatv ko sadaiv varnit kiya gaya he. sanskrit kii ek sookhti ke anusaar:” kavy shaastra vinoden, kaalo gachchhati dhimatam. vyasanen c moorkhana, nidrayakalahen vaa.. ”arthath budhimaan log apana samay kavy-shaastra arthath pathan-pathan main vyateet karte hai vahiin murkh logon kaa samay vyasan, nidra athwa kalah main bitta he. vartmaan main chapai kii kala main abhootpurv vikaas hua he. aadhunik mashiinon ke avishkaar se pustakon ke mulyon main kaaphi kami ai he tathaa saath hi saath unki gunvattta main bhi sudhaar hua he. pracheen kaal kii tulana main aaj pustaken badi saralata se praapt bhi ho jaati hai parantu sabhi vaanchit pustakon ko khareednaa va unka sangrah jan saamaanya ke liye ek dushkar kaary he. in paristhitiyon main pustkaalay kaa yogadan bahut adhik bad jaataa he. pustkaalay arthath vah sthaan jahaan pustaken sangruhit hoti hai. saamaanya rup se sarkaar va samajasevi sansthaanon dwaara khole gaye pustakaalayon main vyakti bina kisi bhedbhaav ke tathaa pustakaalayon ke niyamon ke adheen pustakon kaa laabh uthaa sakate hai. desh ke lagbhag samast chote-bade shaharon main is prakaar ke pustkaalay uplabdh hai. kuch shaharon evam gramin anchalon main chalate-phirte pustkaalay kii bhi vyavastha he jisase saptahik krmanusaar log ukt suvidha kaa laabh uthaa sakate hai. sabhi pramukh vidyalayon main pustkaalay uplabdh hote hai jinamein sambanddh chaatr va adhyapakgana sangruhit pustakon kaa laabh uthaa sakate hai. iske atirikt kai log nijee pustkaalay bhi rakhte hai jinamein unke mahatv va ruchi kii pustaken sangruhit hoti hai. kisi bhi samaaj athwa raashtra ke utthan main pustakaalayon kaa apana vishesh mahatv he. inke madhyam se nirdhan chaatr bhi mahangi pustakon main nihit gnanarjan kar sakate hai. pustkaalay main ek hi vishay par anek lekhakon va prakashkon kii pustaken uplabdh hoti hai jo sandarbh pustakon ke rup main sabhi ke liye upyogi hoti hai. kuch pramukh pustakaalayon main vigyaan va takanic athwa anya vishyon kii anek aisi durlabh pustaken uplabdh hoti hai jinhen sahajata se praapt nahin kiya ja saktaa he. at: ham pate hai ki pustkaalay gnanarjan kaa ek pramukh shrot he jahaan shreshth lekhakon ke mahaan vyakhyanon va kathankon se paripurna pustaken praapt kii ja sakati hai. iske atirikt samaaj ke sabhi virgon- adhyaaapak, vidhyaarthee, vakil, chikitsak aadi ke liye ek hi sthaan par pustaken uplabdh hoti hai jo sampark badhaane jaisi hamaari saamaajik bhaavana kii tripti main bhi sahaayak banati hai. pustakaalayon main manoranjan sambandhi pustaken bhi uplabdh hoti hai. pustakaalayon kaa mahatv is drushti se or bhi bad jaataa he ki pustaken manoranjan ke saath hi saath gyanavardhan main bhi sahaayak siddh hoti hai. pustakaalayon main prasad, tulsi, shakespeare, premchand jaise mahaan sahityakaron, kaviyon evam arastu, sucraat jaise mahaan darshanikon or chanakya, marks jaise mahaan raajnneetigyon kii lekhnee uplabdh hoti he. in lekhaniyon main nihit gyaan evam anubhavon ko aatmsaat kar vidhyaarthee safaltaaon ke nae aayam sthapit kar saktaa he. at: pustkaalay hamaare raashtra ke vikaas kii anupam dharohar hai. inke vikaas va vistaar ke liye sarkaar ke saath-saath ham sabhi nagarikon kaa bhi naitik kartavya banataa he jiske liye sabhi kaa sahyog apekshit he.
