 adhiprachaar un samast soochnaaon ko kehete hai jo koi vyakti yaa sanstha kisi bade jan samudaay kii raay or vyavhaar ko prabhavit karne ke liye sanchaarit karti he. 
 sabase prabhavi adhiprachaar vah hota he jisaki saamagree praayah purnatah satya hoti he kintu usamen thodi maatra asaty, ardhsaty yaa taarkik dosha se purna kathan kii bhi ho.
 adhiprachaar ke bahut se tareeke hai. dushprachaar kaa uddeshy soochna dene ke bajaay logon ke vyavhaar or raay ko prabhavit karnaa hota he.
 propaganda kaa hindi main shabdic arth he prachaar, adhiprachaar athwa mat-prachaar. propaganda kisi vishesh uddeshy se, vishesh taur se raajnneetik uddeshy ke tahat, kisi vichaar or najariye ko failaane ke liye kiya jaataa he. lekin isaki buniyaad aam taur par satya par nahin tiki hoti. propaganda kii shuruyaat yuddh ke dauraan dushman kii sena ko naitik rup se parajeet karne ke liye ek afawaah ke rup main hui thi. iske baad zikr miltaa he ki 1622 main pandrahawein pope gregory ne vatican main protestant sudhaaron ke kilaaf propaganda kaa kaam sanbhaala tha. propaganda kii chhavi nakaaratmak us samay bani jab pratham vishwayuddh ke dauraan british sarkaar ne apane raajnneetik hiton ke patr main vyavasthit rup se propaganda kiya. kalantar main iskaa upyog chunaav-prachaar ke liye bhi hone laga. prarambh main ise raajnneetik partiyon ke chunaav-prachaar ke dauraan pratyaashee ke hit main samarthan khinchne ke liye istemaal hota tha. tatpashchaat isaki upyogita samajhate hue iskaa vistaar hua or ise vigyaapan kaa bhi ang bana liya gaya. vigyaapan ke saath judane par propaganda main sakaaratmak paksh bhi aayaa. vah bhaawanaaon ko sparsh karne vaale ek sukhad ehsaas ke vaahak kii bhoomika nibhaane laga or ek khaas sandarbh main rachanaatmak ho gaya. 
 propaganda dwaara uplabdh karaayi gayi soochna kaa aadhaar aitihaasik rup se sakaaratmak na hokar hameshaa se hi nakaaratmak rahaa he. iske madhyam se di jane vaali jaankaree praayah ek tarfaa or bhraamak prakruti kii hoti he. propaganda kaa upyog raajnneetik kaarnon se kisi drushtikon-vishesh ko badhaava dene ke liye shuru kiya gaya tha. aaj propaganda kaa falak kaafii vyapak ho gaya he or iskaa upyog jaan-boojh kar kisi vyakti, sanstha, raashtra, utpaada athwa kisi raajnneetik party ke bare main nakaaratmak soochna failaane ke liye kiya jane laga he. propaganda kaa doosraa paksh yah he ki ise ek vishesh prakaar ke sandesh ke rup main bhi dekha jaataa he. ek aise sandesh ke rup main jise kisi vishesh samskruti, darshan, vichaar athwa mat ko kisi naare aadi ke madhyam se bazaar or samaaj main prachlit karne ke liye kiya prachaarit jaataa he. 
 yuddh ke dauraan jhooth ko sach sabit karne ke liye propaganda kaa upyog kiya jaataa rahaa he. america is propaganda kaa sabase bada prayokta mana jaataa he. vah yuddh ke dauraan hameshaa aisi khabar failaata he ki vah maanavtaa kii raksha or aatankwaad se ladane ke liye yuddh kar rahaa he, jabaki uskaa makasad kuch or hota he. iskaa sabase bada udhaaharan pichley do dashakon main hue iraq or afghanistan ke yudhon main dekhne ko mila. america hameshaa yah bataata rahaa ki aatankwaad se ladane ke liye aisa karnaa zaruri tha jabaki sachai yah thi ki vah apane sainikon ke saath-saath aise patrakaron kii fuj bhi lekar chal rahaa tha jo uske paksh ke the yaa jinhen kareed liya gaya tha. ye patrkaar apni khabaron ko live dikhaane ke naam par aisi jaankaree kaa prasaaran karte rahe jo sach nahin thi. aisi patrakarita ko hi jadit patrakarita yaa imbadid jarnalizam kaha jaataa he. is tarah kii patrakarita main ek paksh kii ichha ke anusaar reporting kii jaati he or sach ko gaayab kar diya jaataa he. kai baar is is patrakarita kaa upyog raajnneetik partiyon dwaara apane paksh main janamat banane ke liye bhi kiya jaataa he.
 kuch sanchaarshastriyon kii manyata he ki propaganda kaa udbhav jan-sanchaar madhyamon ke vikaas ke baad hua. ve ise sanchaar ke hisse ke rup main dekh kar maanate hai ki janamat ko apni taraf aakarshith karne ke liye kiya jane vaala sanchaar propaganda kaa ek prakaar he. yahan sanchaar or propegande ke sambandh par gaur karnaa zaruri he. 
 ikkisvin sadi ke praarambhik daur main radio ke avishkaar ne propaganda ko ek vishesh oochaal diya. radio ke madhyam se kaafii kam samay main ek vyapak jan-samooh tak apni baat ko pahunchaaya ja saktaa he. radio ke vikaas ne swayan-prerit or pryojit soochna ko failaane kaa hi kaam nahin kiya, varan isane us vigyaapan kaa bhi sutarapaatr kiya jiske viksit rup aaj vibhinn roopon main hamaare saamne hai. radio ke vikaas ke pehle itane kam samay main ek vyapak jan-samooh tak sidhe-taur par apni baat pahunchaa paanaa asambhav sa tha. yah zarur he ki print madhyam dwaara bhi sidhe taur par soochna kaa sampreshan kiya ja saktaa tha, lekin samachar patron ke pathak kam hi the. pathak banane ke saath sakshartaa kii shart bhi judi hui thi. radio ne vigyaapan ke ek naveen sansar kaa anaavaran kiya jahaan padhane kii yogyata hona zaruri nahin tha. isse vigyaapan kii pahunch or prabhaav kaa dayera aseemit ho gaya. vigyaapan ke saath-saath raajnneetik propaganda kaa bhi vistaar bahut teji se hua. 
 radio ke baad propaganda ko tivi ke aagaman ne ek or nayaa oochaal diya. tivi ne radio ko apdasth to nahin kar paaya, lekin radio ke mukaable isaki vishwasaneeyata logon ko zyaada pramanik nazar aayi. badi-badi companiyon ne jab apane utpaadon ko badha-chadha kar pesh kiya to logon ne us prachaar main apni chhavi dekhni shuru kar di. isiilie vigyaapan guru alek padmasi ne ek baar kaha tha ki bharat ke log jab kisi vastu ke graahak banate hai to vah tark se kam or bhaavana se zyaada banate hai. unhone liril sabun ke vigyaapan kaa udhaaharan dete hue kaha ki ‘aapako kya lagata he yah jo ladki bikni pahanakar jharne main nahaati he or neembu kii khushboo ke ehsaas jaisi tarotaza mahasoos karti he, to vah kya sachmuch vaastavik bharat ke gaanvon or shaharon main sambhav he? jahaan ek baaltee pani dhang se nahaane ke liye naseeb hota, vahaan vah neembu kii khushboo vaale ehsaas kaa anubhav kaise ho saktaa he?’ isi aadhaar par padmasi kehete hai ki vigyaapan propaganda ke madhyam se upabhokta ke saamne ek aisi chhavi nirmit kar detaa he jisamen upabhokta apni chhavi dekhne lagate hai. 
 haal hi ke varshon main internet or i-mail ke avishkaar ne propaganda ko vaishvik vistaar diya. masalan web-madhyamon main vah takat he jo sthaneey mudde ko vaishvik mudda bana sakati he. bhugolinta kii sari simaaon kaa web-madhyamon ne ulanghan karke sampoorn duniya ko ek chote se gaanv main tabdeel kar diya he. kshan bhar main local se global ho jane ke liye logon ne internet pranali kaa jam kar laabh uthaaya he. ek sthaneey gayak or local sangeet kaise kuch samay main hi internet ke madhyam se sabase lokapriy sangeet ban jaataa he iskaa sabase shashakt udhaaharan he kolaberi di naamak geet. marketing kii bhashaa main jise ham viral marketing ke naam se jaanate hai darasal vah media kii bhashaa main propaganda hi he. 
 ek taraf to propegande ko nakaaratmak baat sakaaratmak dhang se pesh karne vaala madhyam kii tarah dekha jaataa he or duusari taraf propaganda prachaar kaa ek aisa hunar bhi he jisamen kisi vishay-vastu ko kuch is tareeke se pesh kiya jaataa he ki uski taraf log aakarshith ho jaaen. sambandhit vishay ko ek aisi bhashaa, lay or sangeet ke madhyam se prastut kiya jaae ki aam upabhokta apnaapan mahasoos karke us utpaada ke saath jud jaataa he. iske liye media ke vibhinya madhyamon kaa sahaara liya jaataa he. jaise : television, radio, binar, internet, billboard, ligalet ityadi. bhaawanaaon ko sparsh dene kii is bhoomika main nakaaratmak paksh sirf itnaa hi he ki aisa propaganda manushya kii taarkikta kaa sanhaar karke uski jagah par bhaavnaatmak paksh ko zyaada prabhavi bana detaa he. 
 america ke ek vigyaapan-lekhak tristrian toliver ne propaganda ke bare main kaha he : main hameshaa apane bare main yahi sochataa hoon ki aapako log isliye nahin pasand karte ki aapane kya kiya or unke liye kya kiya. balki aapako hameshaa isliye yaad kiya jaataa he ki aapane apni baton ke madhyam se unhen kya mahasoos karaayaa. masalan propaganda main yah baat bahut myne nahin rakhti kii kisi baat ko aapane kitne achche tareeke se rakhaa balki sabase mahatvapurn cheez hoti he usase nikalne vaali vah anubhuti or prerana jo logon par apni chhap chhod jaae. propaganda ke sukhad ehsaas main lambe samay tak yaad rakhe jane kii kshamta hoti he. is lihaaz se vigyaapan main propaganda kaa istemaal use sirf nakaaratmak na ban kar sakaaratmak rup bhi dene laga he. is pahalu ke mutabik propaganda rachanaatmak prakruti kii avadharana par aadhaarit ek sampoorn prakriya kaa naam he. iskaa upyog kis prakaar se kiya janaa he— yah puri tarah upbhogakarta par nirbhar karata he. 
 poonjeewaad-virdohi rang main
 french postcard : pratham vishwayuddh ke samay main germany ke wilhem dwitiya ko dharti ko munh se katate hue dikhaaya gaya he.
 dwitiya vishwayuddh main hitler ke viruddh america kaa propaganda poster
 'soye hue hathi uth ja' : japani poster jisamen aaazaad hind fouj ko hathi ke rup main chitrit kiya gaya he, jisane soond se jon bul ko hawa main uthaa liya he.
 1. el. milan or es. rampton, ‘waar iz cell’, di. miller tail me lise : propaganda and media distorshan in da atake on iraq, pluto press, landan. 
 2. di. welsh, da third rikh : politics and propaganda, rotlaj, landan or neuyork. 
