 jama kaa yuddh 19 oktober 202 isapurv ladaa gaya tha or dwitiya punic yuddh kaa antim or nirnaayak yuddh tha.
 is samar ne waterlu ke samar kii hi bhanti tatkaaleen vishwa-itihaas ko prabhavit kiya tha. is yuddh main karthej kaa general haneembal apane shaurypurna jivan main pehali baar parrast hua tha. africa ke aakraamak or romanon ke hitaishi skipiyo ne dakshin italy ke aparajit yoddha hanibal par akraman karne kii yojana banaai. hanibal ne apni samrik shakti lepti naamak sthaan main kendrit kii. aisa karke usne skipiyo kii samrik sthiti ko sankatapann kar diya. kintu aise samay par skipiyo ne hanibal kii pratiksha karne kii apeksha apane virdohi ko bina abhas die apni sena ko shatru ke parshv main kaaphi bheetar tak le aane nirnay kiya. hanibal ko apane raksharth puure sainya dal ke saath kooch karnaa padaa kintu is bhaag-daud main skipiyo hi laabh main rahaa.
 donon senaaon ke pradhan nayakon main aarambh main ek sandhivaarta hui kintu vivaad ko antat: yuddh dwaara hi hal karne kaa nishchay kiya gaya. skipiyo ne apni sena ke madhya bhaag main badi sankhya main teen panktibaddh sainikon kii tathaa unke donon siron par shashakt ashwarohi dal ko rakhaa. virdohi dal ne apni vishaal sainya shakti duusare dhang se susajjit kii kintu usamen vahi truti duharai gai jo sikandar ke viruddh ladate hue bhartiya naresh puru ne apni sena ko sanchalit karne main kii thi. karthej sena main 80 hathi the jinhen shatru ko bhaybheet karne ke uddeshy se pehali pankti main khadaa kiya gaya or unke parshv main vetanbhogi paidal sainikon kii panktiyon khadi kii gayi. sena kaa doosraa apekshaakrit shaktishaalee morcha thodaa peeche hatakar tathaa teesraa morcha, hanibal ke netritv main, anya morcho se 200 gaj peeche tha.
 sangharsh kaa aarambh hasti sainya dwaara kiye gaye akraman se hua kintu iske pehle ki roman sena shrinkhalit hoti, unhone bheeshan turyanad dwaara hastidal ko atyaadhik bhayakrant or veikshipt kar diya. falat: puraath hastidal ghabadaakar peeche kii ore gum padaa or apni hi sena ko dhwast karne laga. is avasar kaa laabh roman sainikon ne bhalee prakaar uthaaya or haathiyon ke pairon tale kuchli jaati hui sena par tut pade. sari dharti rakt se geeli hokar chikani ho uthi jiske kaaran romanon ke vijaymarg main apratyaashit avrodh utpann ho gaya. yah sthiti hanibal ke paksh main thi or romanon ko peeche khadedane main use safalataa bhi mili kintu sheeghra hi romanon ne apane ko sanbhaal liya. skipiy ne yudhsthal main hi apni sena ko shakti ko kushaltapurvak purnat: kendrit or vyavasthit karke shatru par bheeshan prahaar ke liye sannddh kiya. dhamasaan yuddh hua. hanibal ke sainik veerta se lade lekin thik usee kshan skipiyo kii sena ko nae ashwarohi sainya kaa prabal sahyog mil jane ke kaaran hanibal ko antat: parajeet hona padaa. skipiyo aage bada or usne karthej par adhikaar kar liya. iske saath hi rome tathaa karthej ke bich bumadhyajagat par sattasthapana ke liye honevaale ek lambey sangharsh kaa ant ho gaya.
