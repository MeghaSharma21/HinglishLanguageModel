 satyendra kumaar doobe kaa janm bihar ke sivaan jile main hua tha. ve bhartiya rashtriya rajmarg praadhikaran main pariyojna nideshak ke pad par karyrat the. satyendra doobe dwaara svarnim chaturbhuj pariyojna main vyaapt bhrashtachar ko janata ke saamne laaye jane ke kaaran unki hatya 27 navambar 2003 main gaya jile main ho gai thi.
 satyendra ke pita kaa naam shri bageshwari doobe or mata kaa naam shrimati phulamati devi tha. unka janm bihar praant ke sivaan jile ke shahpur gram main hua tha. madhyam vargeey parivaar main janme satyendra ne 15 varsh kii aayu tak kii apni praarambhik shiksha apane gaanv main hi praapt kii or uske baad aage kii shiksha ke liye elahabaad chale aae. elahabaad main inkaa vidhyaarthee jivan bada hi sangharmpurn tha. iske pashchaat 1990 main inhone bhartiya praudyogiki santhaan ke civil abhiyantriki vibhaag main pravesh liya or 1994 main snaatak kii pariksha uteern kii. iske pashchaat inhone kaashi hindu vishvavidhyalay main parasnatak main pravesh liya or yah pariksha sammaan ke saath uteern kiya. bachapan se hi satyendra kii gananaa pratibhashali vidhyaarthiyon main hoti thi.
 satyendra ne bhartiya abhiyantriki seva kii pariksha uteern kii jiske parinaam swaroop unhen san 2002 main bhartiya rashtriya rajmarg praadhikaran main pariyojna nideshak kaa pad mila. is pad par kaam karte samay unhen svarnim chaturbhuj pariyojna main kaary karne kaa mauka mila. is pariyojna main kaary karte samay unhen bahut bade str par ho rahe bhrashtachar or vittiya aniyamitaaon kaa pataa chalaa. vibhaag ke thekedaaron or engeeron kii saath-geth se bhrashtachar kaa dhandha khub fal phool rahaa tha. satyendra ne apane hi vibhaag ke kuch bhrasht adhikariyon or ejiniyaron ke khilaaf kaarywahi kii or unhen nilambit kiya. 
 satyendra ne iske baad bhrashtachar ke khilaaf ek muhim shuru kar di or apane vibhaag main ho rahi duusari aniyamittaaon par bhi dhyaan kendrit kiya. unhone in aniyamittaaon ke bare main apane vibhaag ke nideshak or anya adhikariyon ko patr bhi likhaa lekin kisi ne bhi unki baton par dhyaan nahin diya. in shikayaton ke parinaam swaroop unka sthanantaran gaya jile main kar diya gaya. gaya jile main bhi unhone apni bhrashtachar ke viruddh muhim main koi kami nahin aane di. satyendra ko in sabhi ke falswaroop dhamkiyaan bhi mili. 
 ucch str par vyaapt bhrashtachar ko dekhte hue satyendra ne isaki shikaayat pradhanmantri se karne kaa nirnay liya or ek vistrut patr likhaa. us gopneey patr main satyendra ne bhrashtachar par vidhivat prakaash daalaa or use pradhanmantri karyaalay ko bhej diya. bhrashtachar kii gambhirtha ko dekhte hue satyendra ne us patr main apana naam gopneey rakhane kaa anurodh kiya tha. baad main yah dekha gaya ki satyendra ke anurodh ke baad bhi karyaalay adhikariyon ne us patr ko satyendra ke naam ke saath alag alag vibhaagon main agrasaarit kar diya. 
 satyendra kii hatya tab ho gai jab ve banaras se ek vivaah samaaroh ke baad ghar laut rahe the. ve banaras se gaya tak train dwaara pahunche or uske baad gaya stesan se rickshaw dwaara ghar jate samay raste main goli maar unki hatya kii gai. gaya main je.pi. colony ke raste main unka mrit sharir paaya gaya. satyendra kii mrityu ne lok sabha tak ko andolit kiya. desh main ho rahe virodh pradarshnon or saamaanya janata ke asantosh ko dekhte hue sarkaar dwaara unki mrityu kii jaanch kendriya anveshan beuro ko saunp diya gaya.
 satyendra kii hatya se raajnneetik or saamaajik str par ek bhuuchaal aa gaya. bhrashtachar ke khilaaf kaam karne vaali anya sansthaaon ne is maamle ko uthaaya. jiske parinamswaroop sarkaar ko nitigat str par bhrashtachar ko ujagar karne vaale logon kii pahchaan surakshit rakhane kaa niyam bananaa padaa. satyendra ke balidaan kaa ek yah sabase bada parinaam hua ki sarkari vibhaagon ke bhrasht adhikari imaanadaar logon se darane lage. baad ke varshon main aayaa soochna kaa adhikaar adhinium is disha main mile kaa ek pathar sabit hua. yah niyam bhrashtachar ko ujagar vaale vyaktiyon ke liye ek hathiyaar sabit hua. 
