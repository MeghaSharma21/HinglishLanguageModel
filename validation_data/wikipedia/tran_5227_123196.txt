 apsmaar yaa mirgee ek tantrikatantreey vikaar he jisamen rogi ko baar-baar daure padate he. mastishk main kisi gadabadi ke kaaran baar-baar daure padane kii samasya ho jaati he. daure ke samay vyakti kaa dimagi santulan puri tarah se gadabada jaataa he or uskaa sharir ladkadaane lagata he. iskaa prabhaav sharir ke kisi ek hisse par dekhne ko mil saktaa he, jaise chehre, haath yaa pair par. in dauron main tarah-tarah ke lakshan hote hai, jaise ki behoshee aana, gir padana, haath-paanv main jatke aana. mirgee kisi ek beemaari kaa naam nahin he. anek bimariyon main mirgee jaise daure aa sakate hai. mirgee ke sabhi marij ek jaise bhi nahin hote. kisi kii beemaari madhyam hoti he, kisi kii tej. yah ek aam beemaari he jo lagbhag sau logon main se ek ko hoti he. inamen se aadhon ke daure ruke hote hai or shesh aadhon main daure aate hai, upachaar jari rahata he. adhiktar logon main bhram hota he ki ye rog anuvaanshik hota he par sirf ek pratishat logon main hi ye rog anuvaanshik hota he. vishwa main paanch karod log or bharat main lagbhag ek karod log mirgee ke rogi hai. vishwa kii kul jansankhya ke 8-10 pratishat logon ko apane jeevankaal main ek baar iskaa daura padane kii sambhaavna rahati he. 17 navambar ko vishwa bhar main vishwa miragi diwas kaa aayojan hota he. is din tarah-tarah ke jaagarukta abhiyaan or upachaar kaaryakramon kaa aayojan kiya jaataa he. 
 miragi maanav sabhyataa kii gyaat sabase puraani bimariyon main gini jaati he. is rog ke abhinn lakshanon or inase judi anischitata ke kaaran iskaa rahasy sadaa se hi bana aayaa he. adhikanshtah aatmaniyantran kaa hraas aanshik hota he, va daure ke samay chetanta kaa kuch ansh bana rahata he. kintu is samay hone vaali harakatein va anubhutiyaan kisi alokik satta ke hone kaa ishaara karti rahi hai. rog ko vaigyanik drushtikon maatr ek shatabdi se mila he. likhit bhashaa main mirgee shabd kaa ullekh sarvapratham pracheen misr desh ke bhoj patron main miltaa he. inhen patron ko pepirus kehete hai. chitralipi ke is rup kaa roman lipi main roopaantaran he. isamen bani maanavkrutti se yah sandesh miltaa he ki ek pretatma mirgee se peedit vyakti ke sharir main pravesh kar aisa much karti he.
 is rog ko anek upree shaktiyon se jodakar bhi dekha jaataa rahaa he. ye shaktiyaan acchhee or buree donon ho sakati hai or yahi tay karata he rogi ke saath samaaj kaa bartaav. use kisi sthaneey devtaa ke pratinidhi rup main bhi dekha jaataa rahaa he va kai baar usase ghrinaa kii ja sakati he, dutkaara ja saktaa he. bharat main aaj bhi anek striyon yaa purushon main devi aati he jis samay uski kuch harakatein mirgee se mail khaati hai, kintu vastav main uskaa mirgee se koi sambandh nahin gyaat hua he. log uske aage shraddha se sir jhukaate hai, puja karte hai. vyakti ke man kii atrupt bhavanaayemposhit hoti hai. samaaj main pratishtha va manyata milti he. aisa maatr asia yaa africa ke pichde samajhe jane vaale kshetron hi nahin dekha jaataa balki aadhunik europe, america aadi mahadwipon main bhi puraatan kaal se yahi dharna rahi he ki ye avasthaa sharir ke bheetar se apane aap nahin aati balki koi he jo baahar se kathputli kii bhaanti niyantrit karata he.
 pracheen mahaan bhartiya chikitsashastra charak samhita main apsmaar vistrut varnan miltaa he. is rog ko shaareerik rogon ke samaan hi maanakar iske anek kaarnon kii suchi bhi di gai he va aushadhiyon dwaara upachaar bhi sujhaayaa. gaya he. kuch shatabdi isa purv, yunaan ke mahaan chikitsak hippocraties ne bhi mirgee ko divine prakope nahin samajha he balki anya rogon ke samaan uske bhi shaareerik kaaran dhundne kaa ullekh kiya hai. unani puraana kathaon main delphi kaa mandir prasiddh jahaan pujaarin asana par baithkar tandra main kuch bolti rahati thi, jise bhavishyavaanee samajha jaataa tha. old va new testament main bhi kai sthanon par mirgee kaa ullekh aata he jahaan use pavitra rog kaha gaya kyonki vah ishwar pradutt he. bibil main uddhran aate hai ki isa messiah ne mirgee-rogiyon kaa uddhaar kiya. centpaul kaa kaa janm isa baad kii pehali shatabdi main hua tha. ve yahudee the va isaiyon ke kattar virdohi. bibal main praapt anek uddharanon ke aadhaar par anumaan lagaaya jaataa he ki unhen yada-kada mirgee ke daure aate the. 
 madhyakaal ke france me jone of arq naamak mahanayika ko ajeeb kuch awaajen sunai dene va drishy dikhaai dene kaa ullekh he. vaigyanik shabdaawalee main ye vibhram kehalaata he or mastishk ke rogon ke kaaran hota he. sambhawatah uske mastishk ke baayen golardh va temporal va assipital khand main vikruti rahi hogi. pracheen sanskrit sahitya main mahakavi magh ne mirgee kii tulana sagar se kii he. shakespeare sahitya main bhi kai baar anek sthalon par mirgee kaa ullekh aata he. unki othelo naamak rachana ke nayak ko mirgee kaa daura pasta he tathaa do anya paatr kassiyo va iyago uski hansi udaate hai. unnisvin shatabdi ke mahanatam lekhak fedor mikhailovich daastoevsky ko 27 varsh kii aayu main saiberia main karawas kii sajaa bhugatte samay daure main badhottaree kii shikaayat aayi. daastoevaskaki ne upanyaas da ediyat main apni beemaari ko nayak pris mikhin par aropit kar diya he. temporal khand se uthne vaale aanshik jatil dauron main yah adhikta se hota he. ise french bhashaa main deja-vu kehete hai. prasiddh angreji kavi lard tennisan va gadhykar charles dikension ne bhi deja-vu ko bhaawanaaon main vyakt kiya he.holland ke vishwavikhyath chitrakaar vincent vaan gaag ko bhi mirgee rog tha uske baavjood ve shreshth koti ke kalakaar the. 
 maanav mastishk kai kharab tantrika koshikaon se nirmit hota he. in koshikaon kii kriyasheeltaa kaary-kalapon ko niyantrit karti he. mastishk ke samast koshon main ek vidyutiya pravaah hota he jo naadiyon dwaara pravaahit hota he. ye saare kosh vidyutiya naadiyon ke madhyam se aapas main sampark banaaye rakhte hai, lekin kabhi mastishk main asaamaanya rup se vidyut kaa sanchaar hone se vyakti ko ek vishesh prakaar ke jatke lagate hai or vah moorchhit ho jaataa he. ye murchha kuch sekhind se lekar 4-5 minute tak chal sakati he. mirgee rog do prakaar kaa ho saktaa he aanshik tathaa purna. aanshik mirgee main mastishk kaa ek bhaag adhik prabhavit hota he. purna mirgee main mastishk ke donon bhaag prabhavit hote hai. isi prakaar anek rogiyon main iske lakshan bhi bhinn-bhinn hote hai. praayah rogi vyakti kuch samay ke liye chetana kho detaa he. kuch visheshgyon ke anusaar boar kii aanton main milane vaale feetakrimi ke sankraman se bhi mirgee kii sambhaavna rahati he. is krimi kaa sist yadi kisi prakaar mastishk main pahunch jaae to uske kriyakalapon ko prabhavit kar saktaa he, jisase mirgee kii ashanka bad jaati he.
 cambridge vishvavidhyalay ke shodhakartaaon kii ek team ke nayak mike edwardson ke anusaar grahi tantron se milane vaale sanketon main gadabadi ke kaaran hi mirgee or pi.em.tii.kii sthiti utpann ho sakati he. nae adhyayan main yah bhi paaya ki mastishk main grahi tantron kii sankhya bahut kam hoti he lekin ye maanviya chetana ke niyantran main mahatvapurn bhoomika nibhaate hai. inke anusaar grahi tantron kii rachana ke bare main vistaar se jaankaree praapt kar lee gai he, atah isamen gadabadi ke kaaran hone vaali bimariyon ke ilaaj ke liye dawaaen taiyaar karnaa ab aasaan ho gaya he.
 dauron kii avadhi kuch second se lekar do-teen minute tak hoti he. or yadi yah daure lambii avadhi tak ke hon to chikitsak se tatkaal paraamarsh lenaa chaiye. kai maamalon main miragi kii sthiti purushon kii tulana main mahilaon main alag hoti he. donon kii sthiti main antar kaa pramukh kaaran mahilaon or purushon main shaareerik or saamaajik antar kaa hona hota he. jab rogi ko daure aa rahe hon, yaa behosh pada ho, jatke aa rahe hon to use saaf, naram jagah par karavat se litaakar sir ke neeche takiya lagaakar kapadey deele karke uske munh main jamaa laar yaa thook ko saaf rumal se ponch dena chaiye. daure kaa kaal or antaraal samay dhyaan rakhana chaiye. ye daure dikhne main bhale hi bhayanak hote hon, par asal main khatarnaak nahin hote. daure ke samay iske alaava kuch or nahin karnaa hota he, va daura apane aap kuch minuton main samaapt ho jaataa he. usamen jitna samay laganaa he, vah lagegaa hi. ye dhyaan-yogya he ki rogi ko juute yaa pyaaj nahin sunghana chaiye. ye gande andhvishwaas hai va badboo va keetanu failaate hai. is samay haath paanv nahin dabaane chaiye na hi hatheli va panje kii maalish karen kyonki dabaane se daura nahin rukta balki chot va ragad lagane kaa dar rahata he. rogi ke munh main kuch nahin fansaana chaiye. yadi daanton ke bich jeebh fansi ho to use anguli se andar kar den anyathaa daanton ke bich katane kaa dar rahata he. 
 miragi ke rogi saamaanya khaanaa kha sakate hai atev unhen bhojan kaa parhez nahin rakhana chaiye. is avasthaa main vrath, upwas, roje aadi rakhane se kuch rogiyon main daure bad sakate hai atah inase bachanaa chaiye. yadi ann na lenaa ho to doodh yaa falahar dwaara pet aavashyak rup se bharaa rakhana chaiye. mirgee rogi kaa vivaah ho saktaa he evam ve prajnan bhi kar sakate hai. unke bachche swasth honge yaa unhen mirgee hone kii adhik sambhaavna nahin hoti. garbhvatee hone par mahila ko daure rokane kii goliyaan niyamit lete rahanaa chaiye kyonki in goliyon se adhiktar maamalon main bura asar nahin pasta. goliyaan khaane vaali mahila stanpan bhi kara sakati he.
 mirgee kisi ko bhi ho sakati he, balak, vayask, vruddh, purush, stri, sab ko. dimag par jor padane se mirgee nahin hoti. kai log khub dimagi kaam karte hai parantu swasth rahete hai. maansik tanaav yaa avsaad se mirgee nahin hoti he. achche bhale, hansate-gaate insaan ko bhi mirgee ho sakati he. mehnat karne or thakne se bhi mirgee nahin hoti, varan ye aaraam karne vaale ko bhi ho sakati he. kamajori yaa dublepan se mirgee nahin hoti balki khate pite pahalwaan ko bhi ho sakati he, na hi maansaahaar karne se mirgee hoti he, balki shaakaahaari logon ko bhi utani hi sambhaavna se mirgee ho sakati he. mirgee kaa ek kaaran sir kii chot bhi he. saamanyat: mahilaon main iskaa prabhaav prajnan shakti main dekhne main aata he. haalanki, iskaa ye arth nahin hota he ki miragi se peedit mahila rogiyon ko baccha nahin hota, aisa bilkul nahin he. miragi se peedit mahila rogiyon ke bachche saamaanya hote hai. chikitsakon ke anusaar janm ke dauraan chot laganaa bhi miragi rog kaa ek kaaran hota he. mirgee khandaani rog nahin he or bahut kam maamalon main iskaa khandaani prabhaav dekha jaataa he jo ki ek sanyog ho saktaa he. 90 pratishat maamalon main khandaani asar nahin hota. mirgee ke adhikansh rogiyon kaa dimag acha hota he va anek rogi budhimaan va chatur hote hai. lagbhag sabhi rogi samajhadaar hote hai. paagalpan va dimagi gadabadiyaan bahut kam maamalon main dekhi jaati hai. manochikitsakon ke anusaar is rog se grasit vyakti aam logon kii tarah apana jivan vyateet kar sakate hai.
 miragi kaa upachaar dawaaon or shalya-kriya ke dwaara kiya ja saktaa he, par is rog kaa upachaar lagaataar karaane kii aavashyaktaa rahati he. kabhi-kabhi is rog kaa upachaar teen se paanch varsh tak chalata he. saamanyatya mirgee kaa rogi 3-5 varsh tak aushadhi lene ke baad swasth ho jaataa he, parantu yah sirf 70 pratishat rogiyon main hi sambhav ho paata he. anya 30 pratishat rogiyon ke liye oparation aavashyak hota he. mirgee rogiyon main aawaaj badal jane, chakkar aane, jabaan ladkadaane kii samasya pai jaati he. aise rogiyon ko sirf oparation se hi thik kiya ja saktaa he. is oparation se purv rogi ke mastishk kaa em aar ai pareekshan kiya jaataa he, jiske dwaara yah gyaat hota he ki mastishk kaa koun-sa bhaag prabhavit he. uske baad shalya-kriya dwaara prabhavit bhaag ko nikaal diya jaataa he. iske baad rogi ek-do saal aushadhi lene ke baad purnataya swasth ho jaataa he.
 aadhunik chikitsa-shaastra main ye oparation gamma nif radio surgery ke prayog se leisure kiran dwaara kiya jaataa he, jisamen bina cheer-faad ke hi leisure ke upyog se vikrut bhaag ko hataa diya jaataa he.
 k.  ^ prabhu mere balak par krupa karo. use mirgee he. vah bahut peeda bhogata he. kabhi vah aag main gir jaataa he to kabhi pani main ek maseehaa ne likhaa maine ishwar ke rahane kii tamaam jagahon ko itani si der main dekh liya. jitani der main ek ghada pani bhi khaali nahin kiya ja saktaa. kha.  ^ ek patr main unhone likhaa ki unhen ek ajeeb asaamaanya se daure main aadhyatmik anubhutiyaan hui thim - main nahin jaanata ki main sharir ke andar tha yaa baahar. mujhe ishwar ne kuch pavitra rahasy bataaye ki jinhen hont duhara nahin sakate. centpal ke jivan kii sabase mahatvapurn ghatana thi unka dharmantaran. lagbhag 30 varsh kii umr main ve yerusalem se damishq paidal ja rahe the. uddeshy tha damishq ke isaiyon ko sajaa dena. maarg main ajeeb gata. ek teevr prakaash hua. ve jameen par gir padey. unhen kuch awaajen sunai deen jo isa messiah ke samaan thi. ve uthe parantu andhe ho chuke the. damishq pahunchane ke teen din baad unki roshni phir lauti. unka man badal chukaa tha. isai dharm angikaar kar liya. anek neuralojist ne centpal ke jivan par uplabdh isai dharm sahitya kaa gaharaai se adhyayan kiya he tathaa ve mat ke hai ki centpal ko epilepsy kaa daura aayaa hoga. unke dharmantaran main mirgee kaa kuch prabhaav jarur tha.ga.  ^ jone of arq main ek baar likhaa mujhe daayin hor se, girjaghar kii taraf se aawaaj aayi. ishwar kaa aadesh tha. aawaaj ke saath sadaiv prakaash bhi aata he. prakaash kii disha bhi vahiin hoti he jo dhwani kii. anumaan laga sakate hai ki uske mastishk ke baayen golardh va temporal va assipital khand main vikruti rahi hogi. gha.  ^ donon bhoomi par padey hai, garajte hai, bhujaaen hilaate hai va phen paidaa karte hai. . : mahakavi maghach.  ^ julius sijar kaa ek ansh uddhrut he - 
 chha.  ^ diary main unhen ajeeb, bhayaavah, rochak purvabhaas hota he, harshatirek kaa. dekho hawa main kaisaa shor bhar gaya he. swarg maanon dharti par gira aa rahaa he or usne mujhe samahit kar liya he. maine ishwar ko chhu liya he. paigambar sahab ko hone vaale ruhani ilham kii bhi aisi hi avasthaa thi. ja.  ^ vah masco kii sadakon par bematlab ghumta rahata he or bataata he kabhi-kabhi sirf paanch-chah second ke liye mujhe shaashvat sangeet kii anubhuti hoti he. sab kuch nirpeksh or nirvivaad lagata he bhayaavah rup se paardarshee lagata he. kabhi dimag main achaanak aag lag uthati he. badalon kii si teji se jivan kii chaitanyata kaa prabhaav das guna batch jaataa he. phir pataa nahin kya hota he. jha.  ^ prasiddh angreji kavi lard tennisan va gadhykar charles likhit nimna ansh deja vu kii bhaavana ko abhivyakt karte hai -
 t.  ^ ham sab logon ke dil dimag par kabhi-kabhi ek ajeeb si anubhuti haaavee hoti he ki jo kuch kaha ja rahaa he yaa kiya ja rahaa he vah sab kisi anjaane sudur ateet main pehle bhi kaha ja chukaa he yaa kiya ja chukaa he tathaa yah bhi ki chaaron ore jo vastue paristhitiyaan chehre vidyaman hai ve kisi dhundhale bhootkaal main pehle bhi ghatit ho chuki hai tathaa yah bhi yakaayak yaad ho aata he ki ab aage kya kaha jayega.
