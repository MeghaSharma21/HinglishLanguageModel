 uttarmimasaa chah bhartiya darshanon main se ek. uttarmimasaa ko 'shaareerik mimasaa' or 'vedantadarshan' bhi kehete hai. ye naam baadaraayan ke banaae hue brahmasutra naamak granth ke hai. 
 mimasaa shabd kaa arth he anusandhan, gambhir, vichaar, khoj. pracheen bharat main vedon ko param pramaan mana jaataa tha. veda vaanmay bahut vistrut he or usamen yajna, upasna or gyaan sambandhi mantra paae jate hai. ve mantra, brahman or aaranyak-upanishad naamak bhaagon main vibhajit kiye gaye hai. bahut pracheen hone ke kaaran vedavakyon ke arth, prayog or paraspar sambandh samanvay kaa gyaan lupt ho jane se unke sambandh main anusandhan karne kii aavashyaktaa padi. mantra or brahman bhaagon ke antargat vaakyon kaa samanvay jaimini ne apane granth mimasaasutra main kiya. mantra or brahman veda ke purvabhag hone ke kaaran unke arth or upyog kii mimasaa kaa naam purvamimasaa padaa. veda ke uttar bhaag aaranyak or upanishad ke vaakyon kaa samanvay baadaraayan ne brahmasutra naamak granthon main kiya atev uskaa naam uttarmimasaa padaa. uttarmimasaa shaareerik mimasaa bhi is kaaran kehalaata he ki isamen sharirdhari aatma ke liye un sadhano or upasnaon kaa sanket he jinke dwaara vah apane brahmatv kaa anubhav kar saktaa he. iskaa naam vedant darshan is kaaran padaa ki isamen veda ke antim bhaag ke vaakyon ke vishyon kaa samanvay kiya gaya he. iskaa naam brahmamimasaa athwa brahmasutra is kaaran padaa ki isamen vishesh vishay brahm or uske swaroop kii mimasaa he, jabaki purvamimasaa kaa vishay yajna or dharmik krity hai.
 uttarmimasaa main keval veda vaakyon ke arth kaa nirupan or samanvay hi nahin he, usamen jeev, jagat or brahm sambandhi darshanik samasyaon par bhi vichaar kiya gaya he. ek sarvangin darshan kaa nirmaan karke uskaa yuktiyon dwaara pratipaadan or usase bhinn matvaale darshanon kaa khandan bhi kiya gaya he. darshanik drushti se yah bhaag bahut mahatvuparn samajha jaataa he.
 samast brahmasutra main chaar adhyay hai or prayek adhyay main chaar paad hai. pratham adhyay main pratham paad ke pratham chaar sutara or duusare adhyay ke pratham or dwitiya padon main vedant darshan sambandhi praaia: sabhi baaten aa jaati hai. inamen hi vedantadarshan ke upar jo akshep kiye ja sakate hai ve or vedant ko duusare darshanon main-purvamimasaa, buddha, jain, vaisheshik, pashupat darshanon main, jo us samay prachlit the-jo trutiyaan dikhaai detii hai ve aa jaati hai.
 samast granth sookshm or duruh sutron ke rup main hone ke kaaran itnaa saral nahin he ki sab koi uskaa arth or sangati samaj saken. guru log in sutron ke dwaara apane shishyon ko upanishdon ke vichaar samajhaayaa karte the. kalantar main unka puraa gyaan lupt ho gaya or unke upar bhashya likhane kii aavashyaktaa padi. sabase pracheen bhashya, jo is samay prachlit or prapya he, shri shankaracharya kaa he. shankar ke pashchaat or aacharyon ne bhi apane-apane sampradaay ke maton kii pushti karne ke liye or apane maton ke anuroop brahmasutra par bhashya likhe. shri ramanujacharya, shri madhwacharya, shri nimbarkacharya or shri vallabhacharya ke bhashya prakhyat hai. in sab aacharyon ke mat, kuch anshon main samaan hote hue bhi, bahut kuch bhinn hai.
 swayan baadaraayan ke vichaar kya hai, yah nishchit karnaa or kis acharya kaa bhashya baadaraayan ke vichaaron kaa samarthan karata he or unke anukool he, yah kahana bahut kathin he kyonki sutara bahut duruh hai. is samasya ke saath yah samasya bhi sambhddha he ki jin upanishadvakyon kaa brahmasutra main samanvay karne kaa praytn kiya gaya he unke darshanik vichaar kya hai. baadaraayan ne unako kya samajha or bhashyakaron ne unako kya samajha he? vahi bhashya adhiktar thik samajha janaa chahie jo upanishdon or brahmasutra donon ke anuroop ho. is drushti se shri shankaracharya kaa mat adhik samichin jaan padataa he. kuch vidvan ramanujacharya ke mat ko adhik sutranukool batalaate hai.
 uttarmimasaa kaa sabase vishesh darshanik siddhant yah he ki jad jagat. kaa upadan or nimitt kaaran chetan brahm he. jaise makadi apane bheetar se hi jaal taanati he, vaise hi brahm bhi is jagat ko apni hi shakti dwaara utpann karata he. yahi nahin, vahi iskaa paalak he or vahi iskaa sanhaar bhi karata he. jeev or brahm kaa tadatmya he or anek prakaar ke sadhano or upasnaon dwaara vah brahm ke saath tadatmya kaa anubhav karke jagat ke karmjanjaal se or barambar ke jivan or maran se mukt ho jaataa he. muktavastha main param anand kaa anubhav karata he.
