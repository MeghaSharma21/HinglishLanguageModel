 jaint vishnu narlikar prasiddh bhartiya bhautikeey vaigyanik hai jinhone vigyaan ko lokapriy banane ke liye angreji, hindi or marathi main anek pustaken likhi hai. ye brahmand ke sthir avasthaa siddhanth ke visheshgy hai or fred hoyal ke saath bhautikee ke hoyal-narlikar siddhanth ke pratipadak hai. inke dwaara rachit ek aatmakatha chaar nagaraatale maajhe vishwa ke liye unhen san 2014 main sahitya academy puraskaar se sammanit kiya gaya.
 
 jaint vishnu narlikar kaa janm 19 july 1938 ko kolhapur main hua tha. unke pita vishnu vasudev narlikar banaras hindu vishvavidhyalay main ganit ke adhyaaapak the tathaa maan sanskrit kii vidhushi thim. narlikar kii praarambhik shiksha varanasi main hui. banaras hindu vishvavidhyalay se snaatak kii oopaadhi lene ke baad ve cambridge vishvavidhyalay chale gayi. unhone cambridge se ganit kii oopaadhi lee or khagol-shaastra evam khagol-bhautikee main dakshata praapt kii.
 aajkal yah mana jaataa he ki brahmand kii utpatti vishaal visphot ke dwaara hui thi par iske saath saath brahmad kii utpatti ke bare main ek or siddhanth pratipaadit he, jiskaa naam sthaayee avasthaa siddhanth he. is siddhanth ke janak fred hoyal hai. apane england ke pravaas ke dauraan, narlikar ne is siddhanth par fred hoyal ke saath kaam kiya. iske saath hi unhone oinstin ke aapekshikta siddhanth or maa siddhanth ko milaate hue hoyal-narlikar siddhanth kaa pratipaadan kiya. 
 1970 ke dashak main narlikar bharatvarsh waapas laut aaye or tata moolbhoot anusandhan santhaan main kaary karne lage. 1988 main vishvavidhyalay anudaan ayog ke dwaara unhe khagolashastra evam khagolbhautikee antaravishvavidhyalay kendra sthapit karne kaa kaary saupa gaya. unhone yahan se 2003 main avkaash grahan kar liya. ab ve vahiin pratishthit adhyaaapak hai.
 apane jivan ke safar main narlikar ko anek puraskaron se nawaaza gaya. in puraskaron main pramukh hai: smith puraskaar, padam bhushan, adams puraskaar, shanthiswaroop puraskaar, indira gandhi puraskaar, kaling puraskaar or padam vibhushan, maharashtra bhushan puraskaar .
 narlikar na keval vigyaan main kiye kaary ke liye jane jate hai par ve vigyaan ko lokapriy banane main bhi pahachaane jate hai. unhen aksar doordarshan yaa radio par vigyaan ke lokapriy bhaashan dete huai yaa phir vigyaan par sawaalon ke jawaab dete hue dekha evam suna ja saktaa he.
 narlikar ne vigyaan se sambandhit akalpit va kalpit donon tarah kii pustaken likhi hai. yah sari pustaken angreji, hindi, marathi ke saath kai anya bhashaaon main hai. dhoomaketu naamak pustak vigyaan se sambandhit kii choti choti kalpit kahaniyon kaa sankalan he. yah hindi main he. isaki kuch kahaniyaan marathi se anudit hai. yah kahaniyaan vigyaan ke alag alag siddhanton par aadhaarit hai. da ritern of vaaman unke dwaara likhaa hua vigyaan kaa kalpit upanyaas he. is upanyaas kii kahani bhavishya kii ek ghatana par aadhaarit he, jiske taane-bane main bhagwaan vishnu ke vaaman avatar kii katha bahut sundar tareeke se samyojit he. yah dono pustaken saral bhashaa main, vigyaan ko saralata se samajhaate huai likhi gayi hai.
