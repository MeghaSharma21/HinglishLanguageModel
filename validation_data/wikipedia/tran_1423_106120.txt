 vikramaditya ujjain ke anushrut raja the, jo apane gyaan, veerta or udaarsheelataa ke liye prasiddh the. "vikramaditya" kii oopaadhi bhartiya itihaas main baad ke kai anya raajaaon ne praapt kii thi, jinamein gupt samraat chandragupta dwitiya or samraat hemachandra vikramaditya ullekhneey hai. raja vikramaditya naam, 'vikram' or 'aditya' ke samaas se bana he jiskaa arth 'parakram kaa surya' yaa 'surya ke samaan parakramee' he.unhen vikram yaa vikramark bhi kaha jaataa he .
 hindu shishuon main 'vikram' namakaran ke badhate prachlan kaa shrey aanshik rup se vikramaditya kii lokapriyata or unke jivan ke bare main lokapriy lok kathaon kii do shrinkhalaaon ko diya ja saktaa he.
 anushrut vikramaditya, sanskrit or bharat ke kshetreey bhashaaon, donon main ek lokapriy vyaktitv he. unka naam badi aasaani se aisi kisi ghatana yaa smarak ke saath jod diya jaataa he, jinke aitihaasik vivaran agyaat hon, haalanki unke ird-gird kahaniyon kaa puraa chakra phala-phula he. sanskrit kii sarvaadhik lokapriy do katha-shrinkhlaayein hai vetal panchavinshati yaa vetaal pachchisi or singhaasana-dvatrinshika . in donon ke sanskrit or kshetreey bhashaaon main kai roopantaran milte hai.
 pishaach kii kahaniyon main vetaal, pachchis kahaniyaan sunaata he, jisamen raja vetaal ko bandi bananaa chahta he or vah raja ko uljhan paidaa karne vaali kahaniyaan sunaata he or unka ant raja ke samaksh ek prashn rakhte hue karata he. vastutah pehle ek sadhu, raja se vinati karte hai ki ve vetaal se bina koi shabd bole use unke paas le aaen, nahin to vetaal ud kar waapas apni jagah chalaa jayega. raja keval us sthiti main hi chup rah sakate the, jab ve uttar na jaanate hon, anyathaa raja kaa sir fat jaataa. durbhagyavash, raja ko pataa chalata he ki ve uske saare sawaalon kaa jawaab jaanate hai; isiilie vikramaditya ko uljhan main daalane vaale antim sawaal tak, vetaal ko pakadaney or phir uske chhot jane kaa silsilaa choubees baar chalata he. in kahaniyon kaa ek roopantaran katha-saritsagar main dekha ja saktaa he.
 singhaasana ke qisse, vikramaditya ke us singhaasana se jude hue hai jo kho gaya tha or kai sadiyon baad dhar ke parmaar raja bhoj dwaara baraamad kiya gaya tha. swayan raja bhoj bhi kaafii prasiddh the or kahaniyon kii yah shrinkhalaa unke singhaasana par baithne ke prayaason ke bare main he. is singhaasana main 32 putaliyaan lagi hui thim, jo bol sakati thim or raja ko chunauti detii hai ki raja keval us sthiti main hi singhaasana par baith sakate hai, yadi ve unke dwaara sunai jane vaali kahani main vikramaditya kii tarah udaar hai. isse vikramaditya kii 32 koshishen saamne aati hai or har baar bhoj apni hinata sweekaar karte hai. ant main putaliyaan unki vinamrata se prasann hokar unhen singhaasana par baithne detii hai.
 shani se sambandhit vikramaditya kii kahani ko aksar karnataka rajya ke yakshagan main prastut kiya jaataa he. kahani ke anusaar, vikram navaratri kaa parv bade dhooma-dham se manaa rahe the or pratidin ek grah par vaad-vivaad chal rahaa tha. antim din kii bahes shani ke bare main thi. brahman ne shani kii shaktiyon sahit unki mahanata or prithvi par dharm ko banaae rakhane main unki bhoomika kii vyakhya kii. samaaroh main brahman ne ye bhi kaha ki vikram kii janm kundali ke anusaar unke barahawein ghar main shani kaa pravesh he, jise sabase kharaab mana jaataa he. lekin vikram santusht nahin the; unhone shani ko mahaj lokkantak ke rup main dekha, jinhone unke pita, guru ko ksht diya tha. isliye vikram ne kaha ki ve shani ko puja ke yogya maanane ke liye taiyaar nahin hai. vikram ko apni shaktiyon par, vishesh rup se apane devi maa kaa krupa paatr hone par bahut garv tha. jab unhone navaratri samaaroh kii sabha ke saamne shani kii puja ko asweekrut kar diya, to shani bhagwaan krodhit ho gaye. unhone vikram ko chunauti di ki ve vikram ko apni puja karne ke liye baadhya kar denge. jaise hi shani akaash main antardhan ho gaye, vikram ne kaha ki yah unki khushkismati he or kisi bhi chunauti kaa saamana karne ke liye unke paas sabakaa aashirwad he. vikram ne nishkarsh nikaala ki sambhawatah brahman ne unki kundali ke bare main jo bataaya tha vah sach ho; lekin ve shani kii mahanata ko sweekaar karne ke liye taiyaar nahin the. vikram ne nishchaypurvak kaha ki "jo kuch hona he, vah hokar rahegaa or jo kuch nahin hona he, vah nahin hoga" or unhone kaha ki ve shani kii chunauti ko sweekaar karte hai.
 ek din ek ghode bechney vaala unke mahal main aayaa or kaha ki vikram ke rajya main uskaa ghoda kharidne vaala koi nahin he. ghode main adbhut visheshtaayen thim - jo ek chalaang main aasmaan par, to duusare main dharti par pahunchataa tha. is prakaar koi bhi dharti par ud yaa sawari kar saktaa he. vikram ko us par vishwaas nahin hua, isiilie unhone kaha ki ghode kii qeemat chukaane se pehle ve sawari karke dekhenge. vikreta iske liye maan gaya or vikram ghode par baithe or ghode ko daudaya. vikreta ke kahe anusaar, ghoda unhen aasmaan main le gaya. duusari chalaang main ghode ko dharti par aana chahie tha, lekin usne aisa nahin kiya. iske bajaay usne vikram ko kuch dur chalaaya or jangal main phenk diya. vikram ghayal ho gaye or vaapasi kaa rasta dhundhane kaa prayaas kiya. unhone kaha ki yah sab unka naseeb he, iske alaava or kuch nahin ho saktaa; ve ghode ke vikreta ke rup main shani ko pahchaanane main asafal rahe. jab ve jangal main rasta dhudhane kii koshish kar rahe the, daakuon ke ek samooh ne un par hamalaa kiya. unhone unke saare gahane lut liye or unhen khub peeta. vikram tab bhi haalat se vichlit hue bina kehane lage ki daakuon ne sirf unka mukut hi to liya he, unka sir to nahin. chalate-chalate ve pani ke liye ek nadi ke kinare pahunche. zamin kii phislan ne unhen pani main pahunchaaya or tej bahaav ne unhen kaafii dur ghasita.
 kisi tarah dhire-dhire vikram ek nagar pahunche or bhukhe hi ek ped ke neeche baith gaye. jis ped ke neeche vikram baithe hue the, thik uske saamne ek kanjus dukandaar kii dukaan thi. jis din se vikram us ped ke neeche baithe, us din se dukaan main bikri bahut bad gai. laalach main dukandaar ne sochaa ki dukaan ke baahar is vyakti ke hone se itane adhik paison kii kamai hoti he or usne vikram ko ghar par aamantrit karne or bhojan dene kaa nirnay liya. bikri main lambey samay tak vruddhi kii aashaa main, usne apni putree ko vikram ke saath shaadi karne ke liye kaha. bhojan ke baad jab vikram kamare main so rahe the, tab putree ne kamare main pravesh kiya. vah bistar ke paas vikram ke jaagane kii pratiksha karne lagi. dhire- dhire use bhi neend aane lagi. usne apane gahane utaar die or unhen ek battakh ke chitra ke saath lagi keel par lataka diya. vah so gai. jaagane par vikram ne dekha ki chitra kaa battakh uske gahane nigal rahaa he. jab ve apane dwaara dekhe gaye drishy ko yaad kar hi rahe the ki dukandaar kii putree jag gai or dekhati he ki uske gahane gaayab hai. usne apane pita ko bulaayaa or kaha ki vah chor he.
 vikram ko vahaan ke raja ke paas le jaaya gaya. raja ne nirnay liya ki vikram ke haath or pair kaat kar unhen registan main chhod diya jaae. jab vikram registan main chalane main asamarth or koon se lathpath ho gaye, tabhi ujjain main apane maayke se sasuraal laut rahi ek mahila ne unhen dekha or pahchaan liya. usne unki haalat ke bare main poochtacha kii or bataaya ki ujjainvasi unki ghudsawaari ke baad gaayab ho jane se kaaphi chintit hai. vah apane sasuraal waalon se unhen apane ghar main jagah dene kaa anurodh karti he or ve unhen apane ghar main rakh lete hai. uske parivaar vaale shramik varg ke the; vikram unase kuch kaam maangate hai. ve kehete hai ki ve kheton main nigaraanee karenge or haank lagaayenge taaki bail anaaj ko alag karte hue chakkar lagaaein. ve hameshaa ke liye keval mehmaan ban kar hi nahin rahanaa chaahate hai.
 ek shaam jab vikram kaam kar rahe the, hawa se mombatti bujh jaati he. ve deepak raag gaate hai or mombatti jalaate hai. isse saare nagar kii mombatiyaan jal uthati hai - nagar kii rajkumaari ne pratigya ki thi ki ve aise vyakti se vivaah karengi jo deepak raag gaakar mombatti jala sakegaa. vah sangeet ke strot ke rup main us viklang aadmi ko dekh kar chakit ho jaati he, lekin phir bhi usee se shaadi karne kaa faisla karti he. raja jab vikram ko dekhte hai to yaad karke aag-babula ho jate hai ki pehle un par chori kaa aarope tha or ab vah unki beti se vivaah ke prayaas main he. ve vikram kaa sir kaatane ke liye apni talwaar nikaal lete hai. us samay vikram anubhav karte hai ki unke saath yah sab shani kii shaktiyon ke kaaran ho rahaa he. apni maut se pehle ve shani se prarthana karte hai. ve apni galatiyon ko sweekaar karte hai or sahmati jataate hai ki unamem apni haisiyat kii vajah se kaafii ghamand tha. shani prakat hote hai or unhen unke gahane, haath, pair or sab kuch waapas lautaate hai. vikram shani se anurodh karte hai ki jaisi pidaa unhone sahi he, waisi pidaa saamaanya jan ko naa den. ve kehete hai ki un jaisaa majboot insaan bhale hi pidaa sah le, par saamaanya log sahan karne main sakasham nahin honge. shani unki baat se sahamat hote hue kehete hai ki ve aisa katai nahin karenge. raja apane samraat ko pahchaan kar, unke samaksh samarpan karte hai or apni putree kii shaadi unase karaane ke liye sahamat ho jate hai. usee samay, dukandaar daud kar mahal pahunchataa he or kahata he ki batakh ne apane munh se gahane waapas ugal die hai. vah bhi raja ko apni beti saunpta he. vikram ujjain laut aate hai or shani ke aashirwad se mahaan samraat ke rup main jivan vyateet karte hai.
 bhartiya parampara ke anusaar dhanvantari, kshapanak, amarsingh, shanku, khatkarpaara, kalidas, vetalbhatta, vararuchi or varahamihir ujjain main vikramaditya ke raaj darbar kaa ang the. kehete hai ki raja ke paas "navratna" kahalaane vaale nau aise vidwaan the.
 kalidas prasiddh sanskrit raajakavi the. varahamihir us yug ke pramukh jyotishi the, jinhone vikramaditya kii bete kii maut kii bhavishyavaanee kii thi. vetalbhatta ek dharmacharya the. mana jaataa he ki unhone vikramaditya ko solah chhandon kii rachana "niti-pradeep" kaa shrey diya he.
 vikramarksy aasthaane navratnani
 madhyapradesh main sthit ujjain-mahanagar ke mahakaal mandir ke paas vikramaditya tila he. vahaan vikramaditya ke sangrahalay main navratnon kii murtiyan sthapit kii gai hai.
 bharat or nepal kii hindu parampara main vyapak rup se prayukt pracheen panchag hai vikram sanwat yaa vikram yug. kaha jaataa he ki isa purv 56 main shakon par apni jeet ke baad raja ne isaki shuruuaat kii thi.
