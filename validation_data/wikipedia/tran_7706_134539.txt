 ek baar raja parakshit akhet hetu van main gayi. vanya pashuon ke peeche daudane ke kaaran ve pyaas se vyakul ho gayi tathaa jalashay kii khoj main idhar udhar ghoomte ghoomte ve shamik rishi ke ashram main pahunch gayi. vahaan par shamik rishi netra band kiye huye tathaa shantbhaav se ekasana par baithe huye brahmadhyaan main leen the. raja parakshit ne unase jal maanga kintu dhyanamgn hone ke kaaran shamik rishi ne kuch bhi uttar nahin diya. sir par swarna mukut par nivas karte huye kaliyug ke prabhaav se raja parakshit ko prathit hua ki yah rishi dhyansth hone kaa dhong kar ke meraa apmaan kar rahaa he. unhen rishi par bahut krodh aayaa. unhone apane apmaan kaa badla lene ke uddeshy se paas hi pade huye ek mrit sarp ko apane dhanush kii nonk se uthaa kar rishi ke gale main daal diya or apane nagar waapas aa gayi.
 daari naag rishi kanth main, nrip ne kinhon paap.
 honhaar ho kar huto, rungi dinhon shaap.
 shamik rishi to dhyaan main leen the unhen gyaat hi nahin ho paaya ki unke saath raja ne kya kiya he kintu unke putr rungi rishi ko jab is baat kaa pataa chalaa to unhen raja parakshit par bahut krodh aayaa. rungi rishi ne sochaa ki yadi yah raja jivit rahegaa to isi prakaar brahmanon kaa apmaan karata rahegaa. is prakaar vichaar karke us rishikumar ne kamandal se apni anjuli main jal le kar tathaa use mantron se abhimantrit karke raja parakshit ko yah shraap de diya ki ja tuje aaj se saatven din takshak sarp dasega.
 kuch samay baad shamik rishi ke samadhi tuutane par unke putr rungi rishi ne unhen raja parakshit ke kukrity or apane shraap ke vishay main bataaya. shraap ke bare main sun kar shamik rishi ko bahut dukh hua or unhone kaha - "are murkh! tuune ghor paap kar daalaa. jaraa si galati ke liye tuune us bhagavatbhakt raja ko ghor shraap de daalaa. mere gale main mrit sarp daalane ke is krity ko raja ne jaan boojh kar nahin kiya he, us samay vah kaliyug ke prabhaav main tha. uske rajya main praja sukhi he or ham log nirbhiktapurvak jap, tap, yagyadi karte rahete hai. ab raja ke na rahane par praja main vidroh, varnsankartadi fail jaayegi or adharm kaa samrajya ho jaayegaa. yah raja shraap dene yogya nahin tha par tuune use shraap de kar ghor aparaadh kiya he. kahin aisa na ho ki vah raja swayan tuje shraap de de, kintu main jaanata hoon ki ve param gyani he or aisa kadaapi nahin karenge."
 rishi shamik ko apane putr ke is aparaadh ke kaaran atyant pashchaatap hone laga.
 rajgrih main pahunch kar jab raja parakshit ne apana mukut utaara to kaliyug kaa prabhaav samaapt ho gaya or gyaan kii punah utpatti hui. ve sochane lage ki maine ghor paap kar daalaa he. nirparaadh brahman ke kanth main mare huye sarp ko daal kar maine bahut bada kukrity kiya he. is prakaar ve pashchaatap kar rahe the ki rishi shamik kaa bheja hua ek shishy ne aakar unhen bataaya ki rishikumar ne aapako shraap diya he ki aaj se saatven din takshak sarp aapako das legaa. raja parakshit ne shishy ko prasantaapurvak asana diya or bole - "rishikumar ne shraap dekar mujh par bahut bada upkaar kiya he. meri bhi yahi ichha he ki mujh jaise paapi ko mere paap ke liy dand milanaa hi chaiye. aap rishikumar ko meraa yah sandesh pahunchaa dijiye ki main unke is krupa ke liye unka atyant abhaari hoon." us shishy kaa yathochit sammaan kar ke or kshamayachna kar ke raja parakshit ne vidaa kiya.
 raja parakshit ne apane jivan ke shesh saat din ko gyaan prapti or bhagavatbhakti main vyateet karne kaa sankalp kar liya. apane samarth putr janamejay kaa rajbhishek kar diya or samast rajasi vastrabhupanon ko tyagkar tathaa keval cheer vastra dhaaran kar ganga ke tat par baith gayi. apni samast aasaktiyon ko tyaag kar bhagwaan shrikrishnachandra kii bhakthi main swayan ko leen kar liya. unke is tyaag or vrath ke vishay main sun kar atri, vashishtha, chyavan, arishtanemi, sharadwan, parashar, angira, bhrigu, parashuram, vishwamitra, indramad, utathy, medhatithi, deval, maitrey, pippalad, gautam, bharadwaj, aurv, kandav, agastya, naarad, vedavyas aadi rishi, maharishi or devarshi apane apane shishyon ke saath unke darshan ko padhaare.
 raja parakshit ne un sabhi kaa yathochit samyaanukool satkar karke unhen asana diya, unke charnon kii vandana kii or kaha - "yah meraa param saubhaahgya he ki aap jais devtaa tulya rishiyon ke darshan praapt huye. maine satta ke mad main chur hokar param tejasvi brahman ke prati aparaadh kiya he phir bhi aap logon ne mujhe darshan dene ke liye yahan tak aane kaa ksht kiya yah aap logon kii mahanata he. meri ichha he ki main apane jivan ke shesh saat dinon kaa sadupyog gyaan prapti or bhagavatbhakti main karuun. atah aap sab logon se meraa nivedan he ki aap log vah sugam maarg bataaiye jis par chal kar main bhagwaan ko praapt kar sakun."
 raja parakshit ke vachanon ko sun kar sabhi atyant prasann huye or yathayogy unki ichha ko purna karne kaa nishchay kar liya. usee samay vahaan par vyas rishi ke putr, janm mrityu se rahit paramgyani shri shukdev ji padhaare. samast rishiyon sahit raja parakshit unke sammaan main uth kar khadey ho gayi or unhen pranaam kiya. uske baad ardhya, paadya tathaa maala aadi se surya ke samaan prakaashmaan shri shukdev ji kii puja kii or baithne ke liye ucchasana pradaan kiya. unke baithne ke baad anya rishi bhi apane apane asana par baith gayi. sabhi ke asana grahan karne ke pashchaat raja parakshit ne madhur vaani main kaha - "he brahmroop yogeshwar! he mahabhag! bhagwaan narayan ke sammukh aane se jis prakaar daitya bhaag jate hai usee prakaar aapke padhaarney se mahaan paap bhi avilamb bhaag khadey hote hai. aap jaise yogeshwar ke darshan atyant durlabh he par aapane swayan meri mrityu ke samay padhaar kar mujh paapi ko darshan dekar mujhe mere sampoorn paapon se mukt kar diya he. aap yogiyon ke bhi guru hai, aapane param siddhi praapt kii he. atah krupa karke yah bataaiye ki maranasann praani ke liye kya kartavya he? use kis katha kaa shravan, kis devtaa kaa jap, anushthan, samaran tathaa bhajan karnaa chaiye or kin kin baton kaa tyaag kar dena chaiye?
 samast rishiyon ne raja parakshit ke in prashnon ke poochne ke liye sadhuwaad diya or unke prashnon ke uttar dene ke liye mahayogi shri shukdev ji se aagrah kiya. samast dharmon ke gyaata paramgyani shri shukdev ji jinhone naal chhedan ke samay se hi is sansar kii maaya ko tyaag kar paramhans vrath se brahmagyaan praapt kiya he unke prashnon kaa uttar dene ke liye taiyaar ho gayi.
 mahayogeshwar shri shukdev ji bole - "he raja parakshit! ek raja hone ke naate tum apane kalyaan ke saath hi saath sabhi ke kalyaan kii chintaa rahati he isiliye tumne yah ati uttam prashn kiya he. isse tumhaare kalyaan ke saath hi saath dusron kaa bhi kalyaan avashya hi hoga. manushya janm lene ke pashchaat sansar ke mayajaal main fas jaataa he or use manushya yoni kaa vaastavik laabh praapt nahin ho paata. uskaa din kaam dhandhon main or raat neend tathaa stri prasang main biit jaataa he. agyani manushya stri, putr, sharir, dhan, sampatti sambandhiyon aadi ko apana sab kuch samaj baithta he. vah murkh pagal kii bhanti unamem ram jaataa he or unke moh main apni mrityu se bhaybheet rahata he par ant main mrityu kaa grass ho kar chalaa jaataa he.
 manushya ko mrityu ke aane par bhaybheet tathaa vyakul nahin hona chaiye. us samay apane gyaan se vairaygy lekar sampoorn moh ko dur kar lenaa chaiye. apni indriyon ko vash main karke unhen sansaarik vishay vaasanaon se hataakar chanchal man ko deepak kii lau ke samaan sthir kar lenaa chaiye. is samast prakriya ke madhya  kaa nirantar jaap karte rahanaa chaiye jisase ki man idhar udhar na bhatke. is prakaar dhyaan karte karte man bhagwat prem ke anand se bhar jaataa he. phir chitt vahaan se hatane ko nahin karata he. yadi mudh man rajogun or tamogun ke kaaran sthir na rahe to sadhak ko vyakul na ho kar dhire dhire dhairya ke saath use apane vash main karne kaa upaay karnaa chaiye. usee yoga dharna se yogi ko bhagwaan ke darshan hriday main ho jate hai or bhakthi kii prapti hoti he."
 raja parakshit ne poocha - "he mahabhag! vah koun si dharna he jo agyanrupi mile ko sheeghra dur kar detii he or us dharna ko kaise kiya jaataa he?"
 unke is prashn ke uttar main shri shukdev ji ne kaha - "he parakshit! yoga kii sadhana karne vaale sadhak ko sabase pehle apnesharir ko vash main karne ke liye yathochit asana main baithna chaiye. tatpashchaat kriya shakti ko vash main karne ke liye pranayam kaa saadhan karnaa chaiye. saath hi saath vishay evam kaamanaayon ko tyaag kar indriyon ko apane niyantran main karnaa chaiye. phir gyaan kaa prayog kar man ko chaaron ore se is prakaar samet lenaa chaiye jaise ki kachuva apane sir pair ko samet letaa he. itnaa karne ke pashchaat bhagwaan ke viraat rup kaa dhyaan karnaa chaiye. use yah samajhnaa chaiye ki jal, vaayu, agni, akaash, pathvi aadi panchtatv, ahankaar or prakruti in saat padon se aavruth yah sampoorn brahmand viraat bhagwaan kaa hi sharir he, vahi in sabko dhaaran kiye huye hai. tatvagyani purushon ke anusaar pataal viraat bhagwaan ke talave, rasaatal unke panje, mahaatal unki edi ke upar kii gaanthen, talaatal unki pindli, sutal unke ghutane, vital or atal unki jaanghen tathaa bhootal unka pedu he. he parakshit! akaash unki naabhi, swarglok unki chaati, mahalok unka kanth, janalok unka mukh, tapalok unka mastak or satyalok unke sahastra sir hai. dishaaen unke kaan, donon ashwanikumar unki nasika, agni unka mukh, antariksh unke netra or surya un netron kii jyoti he. din or raatri unki palken hai, brahmalok unka bhru-vilaas he, jal unka taalu or ras unki jivya he. veda unki mastakarekhaayen or yama unki daadhen hai. sneh unke daant hai or jagat ko mohit karne vaali maaya unki muskaan he. lajja unki upree onth tathaa lobh nichali onth he. dharm unke stan or adharm unki peeth he. prajapati brahma unki mutrendriya, mitravarun unke andkosh or samudr unka kokh he. parvat unki haddiyaan or nadiyaan unki naadiyaan hai. vriksh unke rome or vaayu unka shwaas he. badal unke kesh he. sandhyaa unka vastra he. mul prakruti unka hriday he or chandramaa unka man he. mahatatv unka chitt or rudradev unka ahankaar he. vanya pashu unka qamar tathaa hathi, ghode, khachchar aadi unke nakh hai. anekon prakaar ke pakshi unki kalaayen hai. buddhi unka man he or manushya unka nivas sthaan he. apsara, chaaran, gandharv aadi unke swar hai. devataaon ke nimitt kiye gayi yajna unke karm hai. daitya tathaa rakshas unke veery, brahman unki mukharavindu, kshatriya unki baahen, vaisya unki janghaayen tathaa shudra unke charnon se utpann hote hai.
 "atah buddhi or gyaan se apane man ko vash main kar ke bhagwaan ke isi viraat rup kaa dhyaan karnaa chaiye."
 sukhsagar ke saujany se
