 hindu sanyukt parivaar puure bhartiya mahadweep main paaya jane vaala parivaar he jisamen ek saath ek hi ghar main kai pidiyon ke log rahete hai. 
 manushya ko apane vikaas ke liye samaaj kii aavashyaktaa huyi, isi aavashyaktaa kii poorti ke liye samaaj kii pratham ikai ke rup main parivaar kaa udai hua .kyonki bina parivaar ke samaaj kii rachana ke bare main soch paanaa asambhav tha .samuchit vikaas ke liye prayek vyakti ko aarthik ,shaareerik ,maansik suraksha kaa vaataavaran kaa hona nitant aavashyak he .parivaar main rahete hue parijanon ke kaaryon kaa vitaran aasaan ho jaataa he .saath hi bhavi peedi ko surakshit vaataavaran evam swasthya paalan poshan dwaara maanav kaa bhavishya bhi surakshit hota he uske vikaas kaa maarg prashast hota he .parivaar main rahete hue hi bhavi peedi ko uchit maarg nirdesan dekar jivan snagram ke liye taiyaar kiya ja saktaa he.
 aaj bhi sanyukt parivaar ko hi sampoorn parivaar mana jaataa he .vartmaan samay main bhi ekal parivaar ko ek majaburi ke rup main hi dekha jaataa he .hamaare desh main aaj bhi ekal parivaar ko manyata praapt nahin he audyogic vikaas ke chalate sanyukt pariwaron kaa bikharana jari he . parantu aaj bhi sanyukt paravar kaa mahatva kam nahin hua he .sanyukt parivaar ke mahatva par charchaa karne se purv ek najar sanyukt parivaar ke bikharane ke kaarnon ,evam uske astitv par mandaraate khatre par prakaash daalane kaa prayaas karte hai .sanyukt pariwaron ke bikharane kaa mukhya kaaran he rojgaar paane kii aakanksha .babbti jansankhya tathaa ghatate rojgaar ke kaaran parivaar ke sadasyon ko apni jeevika chalaane ke liye gaanv se shahar kii ore yaa chote shahar se bade shaharon ko janaa padataa he or isi kadi main videsh jane kii aavashyaktaa padati he .paramparaagat kaarobaar yaa kheti baadi kii apni simaayen hoti hai jo parivaar ke badhate sadasyon ke liye sabhi aavashyaktaayen juta paane main samarth nahin hota .atah parivaar ko nae aarthik sroton kii talash kerani padati he .jab apane gaanv yaa shahar main nayi sambhaavnaaye kam hone lagati hai to parivaar kii nayi peedi ko rajgaar kii talash main anyatra janaa padataa he .ab unhen jahaan rojgaar uplabdh hota he vahin apana parivaar basaanaa hota he .kyonki prayek vyakti ke liye yah sambhav nahin hota kii vah nity rup se apane parivaar ke mul sthaan par ja paae .kabhi kabhi to sainkado kilometre dur jaakar rojgaar karnaa padataa he .sanyukt parivaar ke tuutane kaa doosraa mahatvapurn kaaran nity badhata upabhoktavaad he .jisane vyakti ko adhik mahatvakankshi bana diya he .adhik suvidhaayen paane kii laalasaa ke kaaran paariwarik sahanshakti samaapt hoti ja rahi he ,or swaarth parata babbti ja rahi he .ab vah apni khushiya parivaar yaa parijanon main nahin balki adhik sukh saadhan juta kar apni khushiya dhundta he ,or sanyukt parivaar ke bikharane kaa kaaran ban rahaa he . ekal parivaar main rahete hue maanav bhaavnaatmak rup se viklang hota ja rahaa he .jimmedaariyon kaa boj ,or bepanaah tanaav sahan karnaa padataa he .parantu duusari taraf uske suvidha sampann or aatm vishwaas bad jane ke kaaran uske bhavi vikaas kaa rasta khulata he.
 anek majaburiyon ke chalate ho rahe sanyukt pariwaron ke bikharaav ke vartmaan daur main bhi sanyukt pariwaron kaa mahatva kam nahin hua he .balki uskaa mahatv aaj bhi bana hua he .uske mahatva ko ekal parivaar main rah rahe log adhik achche se samaj pate hai .unhen sanyukt parivaar ke fayede najar aate hai .kyonki kisi bhi vastu kaa mahatva uske abhaav ko jhelane vaale adhik samaj sakate hai .ab sanyukt pariwaron ke laabh par silsile baar charchaa karte hai .
 parivaar ke prayek sadsy kii suraksha kii jimmedaari sabhi parijan miljul kar nibhate hai .atah kisi bhi sadsy kii swasthya samasya ,suraksha amasya ,aarthik samasya puure parivaar kii hoti he .koi bhi anapekshit rup se aayi pareshaani sahajata se sulajhaa lee jaati he .jaise yadi koi gambhir beemaari se jujhataa he to bhi parivaar ke sab sadsy apane sahyog se usko beemaari se nijaat dilaane main madad karte he use koi aarthik samasya yaa rojgaar kii sansay ade nahin aati .aise hi gaanv main yaa mohalle main kisi ko unase panga lene kii himmat nahin hoti sangathit hone ke kaaran purtaya suraksha milti he .vyakti har prakaar ke tanaav se mukt rahata he.
 parivaar main sadasyon kii sankhya adhik hone ke kaaran kaaryon kaa vibhaajan aasaan ho jaataa he .prayek sadsy ke hisse main aane vaale kaary ko vah adhik kshamta se kar pataa he .or vibhinn anya jimmedaariyon se bhi mukt rahata he .atah tanaav mukt ho kar kaary karne main adhik kushi milti he .uski kaary kshamta adhik hone se kaarobaar adhik unnat hota he .parivaar ke sabhi sadasyon kii aavashyaktaaon kii poorti apekshaakrit adhik ho sakati he or jivan ullas purna vyateet hota he.
 sanyukt parivaar main bacchon ke liye sarvaadhik surakshit or uchit shaareerik evam charitrik vikaas kaa avasar praapt hota he .bachche kii ichchhaaon or aavashyaktaaon kaa adhik dhyaan rakhaa ja saktaa he .use anya bacchon ke saath khilne kaa mauka miltaa he .mata pita ke saath saath anya parijanon vishesh taur par dada ,daadi kaa pyaar bhi miltaa he .jabaki ekaaki parivaar main kabhi kabhi to mata pita kaa pyaar bhi kam hi mil pataa he yadi donon hi kaamkaaji hai .dada ,daadi se pyaar ke saath gyaan ,anubhav baherpur miltaa he .unke saath khilne, samay bitaane se manoranjan bhi hota he unhen sanskaaravaan bananaa ,charitravaan bananaa ,evam hirsht pusht banane main anek parijanon kaa sahyog praapt hota he .ekaaki parivaar main sambhav nahin ho paata.
 bazaar kaa niyam he kii yadi koi vastu adhik pariman main kharidi jaati he to uske liye kam keemat chukaani padati he .arthath sanyukt rahane ke kaaran koi bhi vastu apekshaakrit adhik maatr main kharidni hoti he atah badi maatr main vastuon ko khareednaa sasta padataa he .duusari baat alag alag rahane se anek vasteen alag alag kharidni padati he jabaki sanyukt rahane par kam vastu lekar kaam chal jaataa he .udhaaharan ke taur par ek parivaar teen ekal pariwaron ke rup main rahata he unhen teen makaan ,teen car yaa teen scooter ,teen televijan ,or teen frij ,ityadi prayek vastu alag alag kharidni hogi .parantu ve yadi ek saath rahete hai unhen kam maatr main vasteen kharid car dhan kii bachat kii ja sakati he .jaise teen scooter ke sthaan par ek car ,ek scooter se kaam chal saktaa he ,teen frij ke sthaan par ek bada frij or ek A .C liya ja saktaa he isi prakaar teen makaanon ke saath par ek purnataya susajjit bada sa bangala liya ja saktaa he .telefone ,bijli ,kaable ke alag alag kharch ke sthaan par bache dhan se car va A.C. mentanence kaa kharch nikal saktaa he. is prakaar se utane hi bajet main adhik ucch jivan style ke saath jivan yaapan kiya ja saktaa he.
 kisi vipatti ke samay ,parivaar ke kisi sadsy ke gambhir rup se biimaar hone par ,puure parivaar ke sahyog se aasaani se paar paaya ja saktaa he .jivan ke sabhi ksht sab ke sahyog se bina kisi ko vichlit kiye dur ho jate hai .kabhi bhi aarthik samasya yaa rojgaar chale jane kii samasya utpann nahin hoti kyonki ek sadsy kii anupasthiti main anya parijan kaarobaar ko dekh lete hai. 
 sanyukt parivaar main sabhi sadsy ek duusare ke aachaar vyavhar par nirantar nigaraanee banaay rakhte hai ,kisi kii avaanchhneeya gatividhi par ankush laga rahata he .arthath prayek sadsy charitravaan bana rahata he .kisi samasya ke samay sabhi parijan uskaa saath dete hai or samuhik dabaav bhi padataa he koi bhi sadsy asaamaajik kaary nahin kar pataa ,bujurgon ke bhay ke kaaran sharaab jua yaa anya koi nasha jaisi buraaiyon se bachaa rahata he.
