 kaife leopold dakshin mumbai ke kolaba upnagar main sthit lokapriy restaraan or baar he jahaan bahut badi sankhya main videshi naagarik khaane-pine aate hai. yah mumbai ke sabase puraane irani restranon main se ek he or subah aath baje se raat 12 baje tak khulaa rahata he. isaki haul of fame par mira nair se lekar hitesh deshmukh tak ke photo dekhe ja sakate hai. yah restraan apane atithyon se aagrah karata he ki yadi aap ubharate hue kavi, lekhak filmi sitare, videshi paryatak yaa sangeetkaar hai to apane photo ke saath ek vaakya likhakar bhejein ki aapako yah restraan-baar kyon pasand he or aapako wal of fem par sthaan diya jayega. apane prachaar ke liye yah apane atithiyon ko chitrit tishart, mag, gilaas or tashtariyon kii bikri bhi karata he. gregory david roberts ke upanyaas shantaram main isaki vistaar se charchaa kii gai he.
 leopold kaife restraan or baar he. adhiktar log yahan sharaab pine or snacks ke liye aate hai. lekin sharaab na pine waalon ke liye bhi yahan mocktel kaa sangrah he. yah sthaan sandwich ke liye prasiddh he par yah kaife outdoor katering ke liye bhi janaa jaataa he. khaane main bhartiya, continental or chini bhojan shaamil he. iskaa menucard web par bhi uplabdh he. unka vishesh peya he bear tower jo mez par rakhaa hua ek teen foot unchaa sidhaa khadaa pipanuma paatr he. yah aadha bear se bharaa hota he. atithi suvidhanusaar dhire dhire ise apane paatr main udel sakate hai.
 is kaife kii shuruyaat 1871 main tel kii duukaan ke rup main hui thi. leopolt naam ek austrian raja ke naam par rakhaa gaya. 1987 main ise aadhunik kaife ke rup main sajjit kiya gaya. 1991 main isamen pub kholaa gaya. iskaa pub bhi aitihaasik drushti se mahatvapurn he kyon ki yah mumbai main kholaa jane vaala doosraa or us samay kaa sabase bada pub tha. aaj bhi leopolt kaife or baar mumbai ke sabase lokapriy jamaavadon ke liye janaa jaataa he.
 yah hotel paryatakon main kyon lokapriy he yah ek rahasy hi he. bhartiya chehre kam hi dikhaai dete hai. haalaanki bharatiyon ke liye biryani or lassi jaise roj khaae jane vaale vyanjanon ko bhi yahan paaya ja saktaa he. vaataavaran main shor he or dhuaan. shaayad isliye ki videshiyon ke parichit serial, toast, fish chips or club sandwich yahan milte hai aamtaur se videshi paryatak bear ke saath apane anubhavon ko mil baantne ke liye yahan baithna pasand karte hai. 26 navambar 2008 mumbai main shreneebaddh golibari main yah kaife bhi aatankwaadiyon kaa nishaanaa bana.
