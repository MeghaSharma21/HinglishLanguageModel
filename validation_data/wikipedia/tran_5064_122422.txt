 chaudaavaan lui ek raja tha jisane 1643 se aaajeevan france par shashan kiya. uskaa shashan 72 varsh evam 110 dinon kaa tha jo europe ke itihaas main kisi bhi raja ke shasankaal se bada he. 
 15 may 1643 ko terahaven lui kaa dehanth ho gaya. ab uskaa putr lui chaudaavaan rajsinghaasana par baitha. us samay uski aayu keval paanch varsh kii thi. rishalu ke uparaant rajya kii bagdor cardinal mezrin ke haath main aa gai thi. mezrin ne rishalu kii hi niti ko purnat: sthaayee rakhaa. chaudaaven lui ke rajarohan ke samay france kii senaayen tees varshiya yuddh main germany main ladane main vyast thim. phir bhi france main vidrohiyon kaa safaltaapurvak daman kiya gaya. chaturth henry va rishalu donon ne france main swechhachari rajasatta jamaane kaa yathesht praytn kiya tha 1661 main mejarin kii mrityu ke uparaant chaudaaven lui ne is baat kii ghoshnaa kii ki vah swayan rajya karegaa or mantriyon kii sahaayta kii use koi aavashyaktaa nahin he. lui kaa kahana tha, 'main hi raashtra hoon.' lui ke samay main france ke sarsaadhaaran ko is baat par vishwaas dilaayaa gaya ki manushya jati ke laabh ke liye hi bhagwaan raja ko apana pratinidhi banaakar bhejtaa he.
 chaudaaven lui ke tatkaaleen vittamantri colber ne desh kii aarthik unnati kii jiske parinamswaroop yuddh ke saadhan uplabdh hue. lui, france kii seemayen banane ke liye europe main yuddh karata rahaa. inke devolution kaa yuddh, dachash yuddh, ogsburg kii lig kaa yuddh or spain ke uttaradhikaar kaa yuddh prasiddh hai. ant main in yudhon se france kii aarthik dasha bahut bighad gai.
 aisa hote hue bhi chaudaaven lui ke samay main france kaa saanskrithik abhyuday kuch ascharyajanak gati se hua. uske samay ke kala kaushal or saanskrithik shreshthata kaa sikaa europe ke hriday par ab bhi jamaa hua he. paris se baarah mile dur varsay main usne apane rahane ke liye ek rajaprasaad banwaaya tha. prasaad kii laagat us samay lagbhag ikkis karod rupye tha. varsay bhar main baag, bageeche, jharne, chote tathaa bade prasaad hi dikhaai dete the.
 kala kshetra main bhi france ko apurv maryaada praapt hui. kaarne or maulyear prasiddh naatakkaar the. madam di sevinaye, laa fontan or resin ke lekhon or shabdon ke prayog ne french bhashaa ko samast europe main sarvapriya bana diya tha. england ke khaane ke soochiptr aaj tak french main chhapate hai. france ko yah gaurav 14wein lui ke samay se hi praapt hua.
 shilp vidya, murtikla, chitrakala tathaa sangeet main france ke kalakaaron ne europe kii kalastyli par bahut prabhaav daalaa. france kii raajnneetik shreshthata ke kaaran france kii kala ko or bhi pratishtha mili. is saanskrithik unnati ke kaaran uskaa rajyakaal france kaa swarnyug ban gaya. uskaa rajyakaal europea itihaas main 'chaudaaven lui kaa yug' kehalaata he.
 lui jitna pratapi raja tha, utana hi du:khad uskaa ant hua. apane antim dinon main boodha or ksheen lui, spasht dekh rahaa tha, ki uske yudhon ke parinamswaroop hui kshati ke kaaran uski praja du:khee he, krishak bhukhe hai or madhyavarg ke log nirdhan hote chale ja rahe hai. lui kaa keval ek putr tha. samrat ne use shiksha dene kaa bharsak praytn kiya parantu vah anpadh hi rahaa. 1 sitambar, 1715 ko chaudaaven lui kaa dehanth hua.
