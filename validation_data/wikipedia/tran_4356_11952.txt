 dwitiya china-japan yuddh china tathaa japan ke bich 1937-45 ke bich ladaa gaya tha. 1945 main america dwaara japan par parmaanu bam giraane ke saath hi japan ne samarpan kar diya or yuddh kii samaapti ho gai. iske parinamswaroop manchuriya tathaa taiwan china ko waapas saunp die gaye jise japan ne pratham china-japan yuddh main usase liya tha.
 1941 tak china isamen akelaa rahaa. 1941 main japan dwaara parl harbar par kiye gaye akraman ke baad yah dwitiya vishwa yuddh kaa ang ban gaya.
 apairal 1927 i. main bairan tanaaka japan kaa pradhanmantri bana. tanaaka shakti ke prayog ke dwaara japan ke udyogon ko vikaas karnaa chahta tha. japan kii niti kya honi chahie, is vishay par tanaaka ne ek gupt sammelan kaa aayojan kiya jisamen japan ke senadhyakshon tathaa vitt or yuddh vibhaagon ke adhikariyon ne bhaag liya tha. kaha jaataa he ki is sammelan ke nirnay ke aadhaar par samaran patr taiyaar kiya gaya. is samaran patr ko ‘tanaaka samaran-patr’ kaha gaya or samraat kii sweekruti ke liye ise 25 july, 1927 i. ko prastut kiya gaya. is samaran-patr main kaha gaya tha ki agar japan vikaas karnaa chahta he or apane astitv kii raksha karnaa chahta he to use korea, manchuriya, mongolia or china kii aavashyaktaa he. itnaa hi nahin, japan ko sampurna asia or dakshin sagar ke pradeshon ko bhi jeetna aavashyak hoga. samaran-patr main aage kaha gaya tha ki agar japan apane uddeshyon ko praapt karnaa chahta he to use ‘rakt or louh’ kii niti apnaani padegi or is niti kii safalataa ke liye china ko pehle vijay karnaa aavashyak he. 
 tanaaka samaran-patr main kaha gaya tha ki agar japan asia ko apane niyantran main laana chahta he to use sabase pehle china par adhikaar karnaa hoga or china par adhikaar karne kaa maarg manchuriya se aarambh hota he. 
 manchuriya china kaa praant tha lekin china kii durbalata ke kaaran rus tathaa japan ne manchuriya main vishesh aarthik tathaa sainik hiton kaa srijan kar liya tha. japan apane rashtriya jivan kii suraksha ke liye manchuriya par adhikaar karnaa aavashyak maanata tha. iske kai kaaran the - 
 mukadan par kabja karne ke baad bhi japan kii sainik kaarywahi jari rahi. 3 janvari, 1932 tak sampurna manchuriya par japan kaa adhikaar ho gaya. 18 farvari, 1932 ko manchuriya ke sthaan par ek naveen rajya ‘manchukuo’ kii sthapana japan ne kii. japan ne ek kathputli sarkaar kii bhi sthapana kii. china ke padchyut samrat ko rajya kaa pramukh banaaya gaya. yah samrat china ke japani rajdootavas main japani sangrakshan main rah rahaa tha. japan kaa kahana tha ki manchukuo ko china kii aadhinata se mukt karke ek swatantra rashtriya rajya ke rup main sthapit kiya ja rahaa tha. 9 march, 1932 ko manchukuon rajya ke samvidhan kaa nirmaan kiya. 15 sitambar, 1932 ko japan ne is naveen rajya ko vidhivat manyata pradaan kar di.
 ab japan ne china ke pradeshon par adhikaar praapt karnaa prarambh kiya jo nimnlikhit hai- 
 1934 i. japan ne ghoshnaa kii ki agar koi desh china ko yuddh kaa saamaan, hawaii jahaaj aadi degaa to japan ise shatrutapurna kaarywahi maanegaa. japan ne 1933 i. main nanking sarkaar se aise samjhaute kiye jinke dwaara china kii sarkaar ko hoyei praant se apni senaaon ko hataanaa padaa or japan ne vahaan apni pasand kii sarkaar banavaa lee. hoyei par adhikaar ho jane ke baad shansi or shaantung par adhikaar ke liye japan ne prayaas tej kar diye. inhen ke falswaroop 1937 main china-japan yuddh aupchaarik rup se anrabh ho gaya.
 taatkaalik kaaran : chiniyon tathaa japani sainikon ke madhya sthaan-sthaan par muthabheden ho rahi thim. inamen sabase gambhir lukachiao kii muthbhed thi jo 7 july, 1937 i. ko hui. chini police or japani sainikon ke madhya golabari hui. japan ne is ghatana ke liye chini police ko uttaradaayi tehraaya or maang kii ki peking or tinvasin kshetron se chini sainikon ko hataa liya jaye. chang kaai shaike ne is maang ko asweekaar kar diya jisase do pakshon ke madhya yuddh aarambh ho gaya.
 yuddh aarambh hote hi 27 july ko japani senaaon ne peking par adhikaar kar liya. chang ne yenon kii samyavaadee sarkaar se samjhauta karke yah sweekaar kar liya tha ki samyavaadee senaayen apane senapatiyon ke netritv main japaniyon se yuddh karengi. peking ke baad japani senaaon ne chahar or suyiyunan par adhikaar kar liya. jab unhone shansi par akraman kiya, tab samyavaadee senaaon ne datakar muqabla kiya. 1937 i. main japan ne navvijit pradeshon main do sarkaron kaa gathan kiya - mongolia kii pruthak sarkaar or peking kii sarkaar. ye sarkaar japani paraamarsh se shashan karti thim. inke baad japani senaaon ne shanghai tathaa nanking par kabja kar liya. chang kii senaaon ko peeche hatana padaa. nanking sarkaar hanko chali gayi. japan ne sainik abhiyaan jari rakhaa. usne 1938 i. main hanko or canton par bhi adhikaar kar liya. aisi sthiti main chang kii sarkaar chungking chali gayi. japan ne nanking main ek kathputli sarkaar gathit kar di or ghoshnaa kii ki japan kaa uddeshy china main ek mitra sarkaar kii sthapana he. usne china main apni vyavastha ko ‘new order’ kaha. is prakaar japan kaa uttari, purvi tathaa dakshini china par adhikaar sthapit ho gaya lekin vah pashchimi tathaa uttari-pashchimi china par adhikaar karne main asafal rahaa. in kshetron par komintang tathaa samyavaadee sarkarein sthapit thim. ve japani senaaon se nirantar yuddh kar rahi thim. japan ke adhikrut pradeshon main chini deshbhakton ne gorilla yuddh ched rakhaa tha. is bich 1939 i. main dwitiya vishwayuddh aarambh ho jane se china or japan bhi vishwayuddh kaa bhaag ban gayi. 
 1937 i. main jab china-japan yuddh aarambh hua, china ne rashtrasang se apil kii. rashtrasang ne is par vichaar ke liye samiti niyukt kii. samiti kii anushansa par 9 deshon kii sabha brusselles main hui lekin sab vyarth rahaa. japan ke viruddh rashtrasang yaa england, france, america ne koi kaarywahi nahin kii. rashtrasang kii asafalataa kaa parinaam yah hua ki vishwa ke pramukh desh do guton main vibhajit ho gayi. ek ore germany, japan or italy the; duusari ore france ke netritv vaala gut tha jisamen poland, checkoslovekia, yugoslavia aadi the. rus bhi isamen shaamil ho gaya. ant main, england bhi is gut main shaamil hua. america ne tatasthta kii niti apanaayi. is prakaar japan ko china ko parrast karne kii puri aazaadee mil gayi. jab 1939 i. main vishwayuddh aarambh hua tab japan ko andeh tha ki bhavishya main america bhi is yuddh main sammilit hoga. isiilie 1940 i. main usne germany tathaa italy ke saath sainik sandhi kii. isse china main japan kii sthiti surakshit ho gayi.
