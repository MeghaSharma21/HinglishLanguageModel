 aisphalt ) ek chipchipa, kaala or gadha taral yaa ardh-taral padaarth hota he, jise kachche patroleum se praapt kiya jaataa he. yah prakritik rup se bhi miltaa he. pehle ise asphaltom bhi kaha jaataa he. iskaa prayog sadak nirmaan, udaan pattee nirmaan ityadi main hota he. 
 'asphalt' shabd ek unani shabd se niklaa he jiskaa arth he drudh, achal tathaa surakshit. puraatan kaal main asphalt kaa pratham upyog vibhinn prakaar ke do padaartho ko aapas main jodne main, jaise hathidaant, sip yaa ratnon se bani aankhon ko murtiyon ke chakshu gawaron main baitaane ke liye, kiya jaataa tha. gyaat hua he ki sambhavat: bharat main asphalt kaa sarvapratham upyog lagbhag 3,000 varsh i.pus. sindhu nadi kii ghati main, sindh pradesh ke mohan-jo-dado naamak sthaan par, jalabhandar kii tankiyon ko chhidrarahit banane main kiya gaya tha.
 asphalt kaale se lekar gahare bhure rang tak ke thos, athwa ardhthos or cement ke samaan jodne kaa kaary karanevaale padaarth hai, jo garam karne par dhire-dhire drav ho jate hai. unke mukhya sanghatak bitumen hote hai. ye thos athwa ardhthos avasthaa main prakruti main paae jate hai yaa petroleum kaa parishodhan karne ke dauraan utpann hote hai, yaa purvakthith bitumen padaartho ke aapas main, yaa petroleum, yaa usase nikle hue padaartho ke saath sanyog hone par, banate hai. praaia: yah shabd prakritik, yaa prakruti main paae janevaale, bitumen ke liye hi prayog main aata he.
 asphalt jhiilon, athwa chattaanon ke rup main paaya jaataa he. trinidad kii asphalt jhil is prakaar kii jhiilon main sabase adhik prakhyat he. aisi jhilein kachche petroleum ke lakhon varsho tak sookhne se banati hai. jhiilon se nikle hue asphalt main bahuterey apdravya, jaise pedo ke ang, jantuon ke avshesh, pathar, baaluu ityadi, mili rahete hai. chattaanon ke asphalt france, germany, austria, arab, dakshini america ityadi deshon main paaya jaataa he.
 nakli asphalt, jisko bitumen kehete hai, kachche petroleum kaa aswan karne par bachaa hua padaarth hai. petrol, mitti kaa tel, snehak tel or paraphin mom nikaal lene ke pashchaat yahi padaarth batch jaataa he. taiyaar karne kii reeti main bhed utpann kar bitumen kaa gaadhaapan niyantrit kiya jaataa he or bhinn-bhinn kaaryo ke liye kai prakaar ke bitumen taiyaar kiye jate hai. jab shuddh asphalt kaa upyog nahin kiya ja saktaa to usamen koi udansheel padaarth milakar patala tathaa mulaayam bana liya jaataa he. uplabdh padaartho ko tab "cat back" kehete hai. kuch avasthaaon main, jaise nam yaa bhigi sadakon kii satahon par lagane ke liye, asphalt ko pani ke saath milakar paayas bana diya jaataa he.
 asphalt ke anek upyog hai. sabase adhik prachlit upyog to sadakon or patariyon ke farsho tathaa hawaii addon ke dhavan margo ko taiyaar karne main hota he. isko naharon tathaa tankiyon main astr dene ke tathaa apaksharan-niyantran or nadi tathaa samudr ke kinaaron kii raksha ke kaaryo main bhi prayukt kiya jaataa he. udyog main asphalt kaa prayog bitumenarakshit kapadaa banane main kiya jaataa he jo chat, farsh, jalrodhak tathaa bhitipatt kii rachana main kaam aata he. iske sivaay asphalt kaa upyog vidyudrodhan ke liye hota he. vitumenablit kaagaj tathaa vidyudavarodhak feete banane main bhi iskaa upyog hota he. jodne main tathaa sandhi bharne main yah upyogi he. nakli rabar, tel rang, varanish, inaimal, motor kii bydaree or sanchayak ityadi banane tathaa sheet-bhandar or prashithan ke kaary main bhi iskaa upyog hota he.
 kuch varsh purv tak bharat main asphalt kaa baahar se aayaat kiya jaataa tha. kintu ab mumbai main shodhak kaarkaane sthapit kiye gaye hai, jahaan par videsh se aae kachche petroleum kaa shodhan kiya jaataa he or brihad maatra main asphalt is udyog ke avshisht padaarth ke rup main miltaa he. jahaan tak asphalt kaa sambandh he, bharat ab aatmanirbhar ho gaya he.
