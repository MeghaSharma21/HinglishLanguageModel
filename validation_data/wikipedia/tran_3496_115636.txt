 arnest hemingve american upanyaaskaar tathaa kahanikar the. 1954 i0 main sahitya main nobel puraskaar vijeta. apane sangharmpurn jivan ke bahuvidh anubhavon kaa inhone saphaltam sarjanaatmak upyog kiya tathaa anek aisi rachanaayen deen jo aatm-anubhavjanya hone kaa sanket detii hui bhi kalaatmakataa ke shikhar ko chooti he.
 
 arnest hemingve kaa janm america ke ilinoy pradesh ke ok park main 21 july 1899 i0 ko hua tha. unka puraa naam arnest miller hemingve tha. unke pita ek dehati doctor the.
 bachapan main hemingve kaa man padhane-likhane main adhik nahin lagata tha. ve hai skool se kai baar bhaage the or ucch shiksha bilkul praapt nahin kii. jab vah 18 varsh ke the to us samay pratham vishwa yuddh chal rahaa tha or unki ichha thi ki ve sena main bhartee ho jaaen. parantu doctor ne unhen aksham qaraar diya. iske baad ve cansas city main patr-samvaadadaata kaa kaam karne lage. 1918 i0 main redcross main ambulance driver ke kaam main lage or italy ke morchon par bheje gayi. 1920 i0 main ve phir patrakarita ke kshetra main aaye or lagaataar 1926 i0 tak kaam karte rahe. baad main bhi patrakarita se unka lagaav bana rahaa.
 hemingve kaa jivan kaaphi sangharmpurn rahaa he. unhone kaaphi garibi bhi dekhi or safal hone par kaaphi amiri bhi. parantu yah safalataa unhen kaaphi sangharsh or apane dhang kii moulik sadhana ke baad hi praapt hui thi. aarambh main hemingve ne paris main kai varsh garibi ke saath kaate the. ve jahaan bhi rahe, un paristhitiyon se prerit hokar lekhan kaary karte rahe. apane toronto nivas ke samay hemingve kaa parichay kumari gartud steen se hua, jisase ve kaaphi prabhavit hue. ezara pound se bhi unhen saahitiyik sahaayta mili or upanyaaskaar sik madoux ford se bhi. james jwoys se bhi unka parichay ho gaya tha.
 kumari steen ne hemingve ko sandh or manushya kii ladaai dekhne kaa chaska laga diya tha. is jaankaree kaa upyog unhone apni suprasiddh kahani 'dopaher ke baad maut' main kiya he. 1928 i0 main america laut kar ve 10 varshon tak rahe, jo unke lekhan ke liye kaaphi upyukt rahaa. 1941 i0 main ve yuddh samvaadadaata ban kar china gayi or vahaan se lautne ke baad apane antim samay tak hawana main rahe. 2 july 1961 i0 ko apane hi ghar par baithe hue bandook saaf karte hue aakasmik rup se goli chal jane se ve apane hi haathon maut kaa shikaar ho gayi.
 lekhan ke aarambhik samay main hemingve kii rachana 'teen kahaniyaan or das kavitaayen' 1923 i0 main prakashit hui or 'hamaare samay main' 1925 i0 main. kintu isse unhen na to prasiddhi mili na hi aarthik laabh. us samay unhen aarthik sahyog kii atyadhik aavashyaktaa thi. 1926 i0 main 'san also rijej' prakashit hone par unhen aarthik safalataa mili. 1927 main 'main vidout vomen' ke prakashit hone ke baad unki rachanaaon kii maang bad gayi or patrikaon main unki kahaniyaan prachur maatra main nikalne lageen. 1929 i0 main keval 30 varsh kii avasthaa main unki suprasiddh aupnyasik kriti shastr vidaai prakashit hui, jisaki dhooma much gayi or hemingve ko vyapak rup se yash praapt hua. 1918 i0 se hi yuddh ko nikat se dekhne ke anubhav kaa is rachana main unhone srujanaatmak upyog kiya.
 hemingve ne sangharmpurn jivan jiya bhi tha or dekha bhi tha. saath hi mrityu ko bhi anek baar unhone nikat se dekha tha. yuddh kshetra kaa unhen vyapak anubhav tha. apni duravastha main lagbhag 8 saal tak unhone machhlee maarane kaa kaary bhi kiya tha. in sab anubhavon kaa unhone rachanaatmak upyog kiya he. hemingve ko film ke liye kahani likhane tathaa film banavaane kaa bhi shauk tha. is tarah kii kahaniyon main 'macomber' or 'killer' behad prasiddh huin. unki kahani 'for hoom di bel talls' tathaa 'di snows of kilimanjaro' par bhi filmein baniin.
 1950 i0 main prakashit 'across da river and in tu da treez' main unhone mrityu kaa varnan kar apni hi mrityu kii kalpana kii he. yah pustak bhi bestceller siddh hui thi. 1954 main unki sansar prasiddh rachana di old main and da si prakashit hui or isi rachana par unhen nobel puraskaar praapt hua. hemingve kii is rachana ko na keval unki sarvshereshth rachana ghoshit kiya gaya he balki is rachana main varnit buudhe machuaare kii jijeevishaa evam sangharsh apane aap main prerana ke ek pratik kaa rup le chukaa he. saamaanya vyakti se lekar rachanakaaron tak ne is rachana se prerana lee he tathaa us rachanaatmak pratik kaa upyog bhi kiya he. hindi ke suprasiddh upanyaaskaar amritlal nagar ne apni sarvottam rachanaaon main se ek amrit or vish main buudhe machuaare ke us bimb kaa prayog karte hue rachanaatmak aabhaar sweekaar kiya he.
