 ramavataram ke rachayita kanvan chol raja kulotung tritiy ke darbar main the. unhone ramayana kii rachana apane sangrakshak sadayappa vallaal ke protsaahan se kii. unka janm tiravennenlur, jila thanjore main hua. unka sangrakshan krupaalu sadayappa ne kiya jinka ullekh kamban kii rachanaaon main bahudhaa miltaa he. kamban virutam kavy main daksh the. unki samruddhi us kaal main hui jab bhakthipanth nayanmaron tathaa aalwaron dwaara lokapriy he rahaa tha. utkar vaishnav hote hue bhi kamban kaa drushtikon yathesht udaar tha. unhone bhagavan shiv kii prashansa apni ramayana main kii he. unke yug main kai utkrisht granthon kii rachana hui kintu unki rachit ramayana unamem sarvopari he.
 kamban krit ramayana main ek hajaar pad hai. unhone uttar cond ke vishay main kuch nahin likhaa or unki ramayana ram ke rajbhishek par samaapt ho jaati he. parampara ke viruddh ramayana kii mukti rajdurbar main na hokar shrirangam ke paavan sthal par hoti he. kamban ne apni rachana ko ramavatanam tathaa ramakatha kii sangya di. samaran rahe ki nepali ramayana kaa naam bhi ramavataram he. kamban kaa kavy upama tathaa arth kii gudhata main athulaneey he.
 yadhyapi kamban ne valmiki ramayana kaa anusaran kiya, tathaapi yah kahana anuchit hoga ki yah sanskrit kaa anuwaad maatr he. ramayana ke charitron ke chithran main kamban ne tamil samskruti, parampara tathaa reeti rivaaj grahan kiya. ek tamil parampara env ruchi ko grahan karne ke kaaran kamban charitrachitran main valmiki ramayana se vilag ho gaye hai. udaahranarth valmiki ke anusaar sugriv ne baali kii vidhwaa se vivaah kiya jab ki kamban ke anusaar ratna tathaa saubhaahgya ke bina vah mata jaisi lagati thi. valmiki ke anusaar ravan ne sita kaa haran panchvati se kiya lekin kamban kaa kathan he ki ravan ne sampurna ashram prithvi par se uthaa liya tha. brahma ke shaap ke kaaran usne sita kaa sparsh nahin kiya. valmiki ne kaha he ki rakshas ne sita ko lanka main kaid kiya. kamban ek baat or jod ke kehete hai ki sita lankesh ke hriday main bhi kaid thim. kamban angad ke sharansthal ke vishay main bhi likhte hai, jabaki iskaa koi ullekh valmiki ne nahin kiya. valmiki maun hai par kamban ne ram tathaa sita ke pratham prem ke janm kaa bhi varnan kiya he jo ram sita ke pratham saakshaatkaar ke samay hua jab ram vishwamitra or lakshmana ke saath mithila kii sadak par ja rahe the.
 kamban ke raajnneetik vichaar, jo ramavataram main paae jate hai or bhi mahatvapurn hai. vah do prakaar ke shashan kaa varnan karte hai. pehla nyaayayukt shashan jo satkaryon par aadhaarit hota he. doosraa shaktishaasan jiskaa aadhaar saahas hota he. ayodhya main nyaayayukt shashan tha jabaki lanka main shaktishaasan tha. nyaayayukt shaasha apane mantriyon kii mantranaa maanata he jabaki shaktishaasak uski upeksha karata he. kamban anubhav karte hai ki ek adarsh shaasha kaa uddeshy sarvahit hona chahie. mudalier kii kamban ramayana vyakhya utkrishth he.
 kamban kii sarvottam rachanaaon ke rachanakaal ke vishay main mataiky nahin he. raghav ingar kii bahumoolya khojon ke aadhaar par yah maan liya gaya he ki ramvataram 1178 i. main samaapt hua or iskaa prakaashan 1185 main hua.
 mahan tamil vidvan pro selvakeswaryar ne thik hi kaha he ki "tamil bhashaa ke keval do louh stambh hai. ve he kamban or tiruvalluvar.
