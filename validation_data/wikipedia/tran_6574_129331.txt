 gupt kala kaa vikaas bharat main gupt samrajya ke shasankaal main hua. is kaal kii vaastukritiyon main mandir nirmaan kaa aitihaasik mahatva he. badi sankhya main murtiyon tathaa mandiron ke nirmaan dwaara aakaar lene vaali is kala ke vikaas main anek moulik tatv dekhe ja sakate hai jisamen vishesh yah he ki eenton ke sthaan par pattharon kaa prayog kiya gaya. is kaal kii vaastukala ko saat bhaagon main baanta ja saktaa he- rajaprasaad, awasaiya grih, guhaayen, mandir, stupa, vihaar tathaa stambh.
 chini yatri phahyan ne apane vivaran main gupt nareshon ke rajaprasaad kii bahut prashansa kii he. is samay ke gharon main kai kamare, dalan tathaa aangan hote the. chat par jane ke liye seedhiyaan hoti thim jinhen sopan kaha jaataa tha. prakaash ke liye roshanadaan banaaye jate the jinhen vaatayan kaha jaataa tha. guptkaal main brahman dharm ke pracheenatam guha mandir nirmit hue. ye bhilsa ke sameep udaygiri kii pahadiyon main sthit hai. ye guhaayen chattaane katkar nirmit hui thim. udaygiri ke atirikt ajanta, ellora, aurangabad or baagh kii kuch guphaayen guptakaleen hai. is kaal main mandiron kaa nirmaan unche chabutaron par hua. shuru main mandiron kii chhaten chapati hoti thim baad main shikharon kaa nirmaan hua. mandiron main singh mukh, pushpapatr, gangymuna kii murtiyan, jharokhe aadi ke kaaran mandiron main adbhut aakarshan he. 
 guptkaal main murtikla ke pramukh kendra mathura, sarnath or patilputra the. guptakaleen murtikla kii visheshtaayen hai ki in murtiyon main bhadrata tathaa shaleenta, saralata, aadhyatmikta ke bhaavon kii abhivyakti, anupatashiltaa aadi gunon ke kaaran ye murtiyan badi swaabhaavik hai. is kaal main bhartiya kalakaaron ne apni ek vishisht moulik evam rashtriya style kaa srijan kiya tha, jisamen murti kaa aakaar gaat, kesharashi, mansapeshiyaan, chehre kii banaavat, prabhamandal, mudra, swaabhaaviktaa aadi tattvon ko dhyaan main rakhkar murti kaa nirmaan kiya jaataa tha. yah bhartiya evam rashtriya style thi. is kaal main nirmit buddha-murtiyan paanch mudraon main milti hai- 1. dhyaan mudra 2. bhoomisparsh mudra 3. abhaya mudra 4. varad mudra 5. dharmachakr mudra. guptkaal chitrakala kaa swarna yug tha. kalidas kii rachanaaon main chitrakala ke vishay ke anek prasang hai. meghdoot main yaksha-patni ke dwaara yaksha ke bhavgamy chitra kaa ullekh he. 
