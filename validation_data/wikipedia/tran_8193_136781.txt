 mrit bhashaa yaa vilupt bhashaa use kaha jaataa he, jise bolne vaala koi bhi jivit nahin ho. chaahe us bhashaa kaa kisi anya bhashaa bolne waalon dwaara anya prakaar se upyog bhi kyon na ho rahaa ho. is tarah ke bhashaaon kaa koi maatrubhaashi nahin hota he. kisi bhashaa ke mrit yaa vilupt hone kaa kaaran, unke bolne waalon dwaara kisi anya bhashaa ko sweekaar karnaa yaa un sabhi kii mrityu ho janaa hi hota he.
 saamanytah yadi us bhashaa kaa sthaan sidhe sidhe koi anya bhashaa le leti he to us bhashaa kaa duusare bhashaaon main anuwaad bhi sambhav hota he. jaise america main bane kai bhashaaon par angreji, francisi, portugali aadi ke upniveshon ne vahaan kii bhashaa ko apane bhashaa ke saath badal diya. is tarah ke badlaav se anuwaad to kiya ja saktaa he lekin us bhashaa ko usee rup main punerjeevit nahin kiya ja saktaa, kyonki kai vaakya or shabd usee ke saath hameshaa ke liye mit jate hai. 
 jiske bhi koi bolne vaale yaa likhane vaale log na ho use vilupt bhashaa maan liya jaataa he. is tarah kii bhashaaon ko mrit bhashaa bhi kaha jaataa he. kai kamjor bhashaaon ke liye aarthik va saanskrithik vaishvikaran or vikaas ke kaaran khatra paidaa ho gaya he. vishwa bazaar main aasaani se baatcheet karne ke liye log apni maatrubhaasha ko chhod kar angreji, chini, spani or francisi aadi bhashaaon ko seekhney kaa prayaas karte hai. iske kaaran iskaa prabhaav unke maatrubhaasha par padataa he. 
 america bhashavid sara grey thomson or terrence coyman ne 1991 main bhashaa parivartan par adhyayan kiya tha, jisamen unhone kaha ki bhashaa ke vilupti ke teen mukhya kaaran he. pehla or aam kaaran, kisi bhashaa ke bolne waalon dwaara achaanak apane bhashaa ko chhod kar duusare pramukh bhashaa ko siikhnaa. doosraa kaaran, kai pidiyon dwaara dhire dhire bhashaa kii maut hona. teesraa or sabase durlabh kaaran, kisi bhashaa ke vyakaran or shabd lagbhag yaa puri tarah se badal jaayen, arthath kisi pramukh bhashaa se vyakaran or shabdon ko atyaadhik udhaar lene ke saath saath us bhashaa ke kai maatrubhaashi us bhashaa ko anaavashyak shabdon or vyakaran ke niyamon ke udhaar lene se bachaane kaa prayaas karte hai. is kaaran us bhashaa ko bolne vaale, us pramukh bhashaa ko bolnaa shuru kar dete hai or unki maatrubhaasha ko chhod dete hai. 
 shiksha pranali or media jaise internet, televijan or print media aadi bhi bhashaa ko vilupt karne main sahaayak hote hai. jaise yadi koi ek desh se duusare desh main jaataa he to uske bachche us desh ke shiksha sansthaanon main jis bhashaa main padhai hota he, usee main apni padhai karte hai. aise main ve apni maatrubhaasha se dur ho jate hai. 
 america main bane kai bhashaayen angreji, francisi, portugali aadi ke upniveshon ke kaaran ab mrit yaa vilupt bhashaa ban gai he. 
 19veen sadi yaa se purv kai deshon main videshi akramanakariyon dwaara hamalaa karne ke saath saath vahaan kii chizon ko lut bhi liya jaataa tha. inamen pustak aadi bhi shaamil the. in akramanakariyon dwaara pustkaalay, aitihaasik dharohar aadi ko nasht kar diya jaataa tha, jisase vahaan keval unki samskruti or bhashaa hi bane rahe.
