 
 maharani ahilyabai itihaas-prasiddh soobedaar malharav holkar ke putr khanderao kii patni thim. janm inkaa san 1725 main hua tha or dehanth 13 agast 1795 ko; tithi us din bhadrapada krishna chaturdashi thi.ahilyabai kisi bade baari rajya kii rani nahin thim. unka kaaryakshetra apekshaakrit simit tha. phir bhi unhone jo kuch kiya, usase aashcharya hota he.
 das-baarah varsh kii aayu main unka vivaah hua. untiis varsh kii avasthaa main vidhwaa ho gayi. pati kaa swabhaav chanchal or ugr tha. vah sab unhone saha. phir jab bayalis-taintalis varsh kii thim, putr malerao kaa dehanth ho gaya. jab ahilyabai kii aayu basth varsh ke lagbhag thi, dauhitr natthu chal basaa. chaar varsh peeche damaad yashwantrao phanse na rahaa or inaki putree muktabai sati ho gai. dur ke sambandhi tukojirao ke putr malharav par unka sneh tha; sochati thim ki aage chalakar yahi shashan, vyavastha, nyaay auki prajaranjan kii door sanbhaalega; par vah ant-ant tak unhen dukh detaa rahaa.
 ahilyabai ne apane rajya kii simaaon ke baahar bharat-bhar ke prasiddh tirthon or sthanon main mandir banawaye, ghat bandhwaae, kuon or baavadiyon kaa nirmaan kiya, maarg banawaye-sudharwaaye, bhukhon ke liye annsatr khole, pyaason ke liye pyau bithlaayin, mandiron main vidwaanon kii niyukti shastron ke manan-chintan or pravachan hetu kii. or, aatm-pratishtha ke jhuthe moh kaa tyaag karke sadaa nyaay karne kaa praytn karti raheen-marate dam tak. ye usee parampara main thim jisamen unke samakaleen puna ke nyaayadhish ramshastri the or unke peeche jhansi kii rani lakshmibai hui.apane jeevankaal main hi inhen janata ‘devi’ samajhane or kehane lagi thi. itnaa bada vyaktitv janata ne apni aankhon dekha hi kahan tha.jab chaaron ore gadabad machi hui thi. shashan or vyavastha ke naam par ghor atyaachaar ho rahe the. prajajan-saadhaaran grihasth, kisaan majdoor-atyant hin avasthaa main sisak rahe the. unka ekmaatr sahaara-dharm-andhvishwaason, bhay traason or rudhiyon kii jakad main ksaa ja rahaa tha. nyaay main na shakti rahi thi, na vishwaas. aise kaal kii un vikat paristhitiyon main ahilyabai ne jo kuch kiya-or bahut kiya.-vah chirsmaraneey he.
 indore main prati varsh bhadrapada krishna chaturdashi ke din ahilyotsav hota chalaa aata he.
 unke mandir-nirmaan or anya dharm-kaaryon ke mahatva ke vishay main matbhed he. in kaaryon main ahilyabai ne andhadhundh kharch kiya or sena nae dhang par sangathit nahin kii. tukoji holkar kii sena ko uttari abhiyaanon main arthsankat sahanaa padaa, kahin-kahin yah aarope bhi he in mandiron ko hindu dharm kii bahari chaunkiyan batalaaya he. tukojirao holkar ke paas baarah lakh rupye the jab vah ahilyabai se rupye kii maang par maang kar rahaa tha or sansar ko dikhalaataa tha ki rupye-paise se tang hoon. phir isamen ahilyabai kaa dosha kya tha ? hinduon ke liye dharm kii bhaavana sabase badi prerak shakti rahi he; ahilyabai ne usee kaa upyog kiya.tatkaaleen andhvishwaason or rudhiyon kaa varnan upanyaas main aayaa he. inamen se ek vishwaas tha maandhta ke nikat narmada tir sthit khadi pahari se kudakar moksh-prapti ke liye pranatyag-aatmahatya kar daalana.
 ahilyabai ke sambandh main do prakaar kii vichaardhaaraen rahi hai. ek main unako devi ke avatar kii padavi di gai he, duusari main unke ati utkrisht gunon ke saath andhvishwaason or roodhiyon ke prati shraddha ko bhi prakat kiya he. vah andhere main prakaash-kiran ke samaan thim, jise andheraa baar-baar grasane kii cheshtaa karata rahaa. apane utkrisht vichaaron evam naitik aacharan ke chalate hi samaaj main unhen devi kaa darja mila.
 malharav ke bhai-bandon main tukojirao holkar ek vishwaasapaatr yuvak the. malharav ne unhen bhi sadaa apane saath main rakhaa tha or rajkaaj ke liye taiyaar kar liya tha. ahilyabai ne inhen apana senapati banaaya or chouth vasuul karne kaa kaam unhen saunp diya. vaise to umr main tukojirao holkar ahilyabai se bade the, parantu tukoji unhen apni mata ke samaan hi maanate the or rajya kaa kaam puri lagan ore sachai ke saath karte the. ahilyabai kaa un par itnaa prem or vishwaas tha ki vah bhi unhen putr jaisaa maanati thim. rajya ke kaagazon main jahaan kahin unka ullekh aata he vahaan tathaa muharon main bhi 'khandoji sut tukoji holkar' is prakaar kaha gaya he.
 rajya kii chintaa kaa bhaar or us par praanon se bhi pyaare logon kaa viyog. is saare shok-bhaar ko ahilyabai kaa sharir adhik nahin sambhaal sakaa. or 13 agast san 1795 ko unki jivan-lila samaapt ho gai. ahilyabai ke nidhan ke baad tukoji indaur kii gaddi par baitha.
 
