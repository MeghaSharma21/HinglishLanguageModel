 spectrum suryachitri yaa ekvarn suryachitrak vah yantra he jiske dwaara surya ke samooche bhaag yaa kisi ek bhaag kii visheshtaon kaa chitrankan kisi bhi tarangadairghy ke prakaash dwaara kiya ja saktaa he. iskaa upyog khagoliki main kiya jaataa he. yah vastav main ek rashmichitrankak he jo ek vishesh tarangadairghy ke vikiran ko alag kar letaa he or is prakaar surya ke samooche bhaag kii jaanch is rekha ke prakaash main karne kii kshamta pradaan karata he.
 ek saadhaaran spectrograph kii kalpana kiijie jiske antim bhaag main, jahaan varnakram kaa photograph ankit kiya jaataa he, ek doosraa sankaraa chhidr laga ho. is chhidr ke dwaara koi vishisht varnakram rekha alag ho saktaa he. yah chhidr is prakaar saare vikiran kaa vahi bhaag baahar aane detaa he jo ek vishesh tarangadairghy kaa he or us chhidr par pad rahaa he. yadi photo khinchnewali pattica is duusare chhidr ke saath sataakar rakh di jaae to is chhidr se hokar baahar aanevaale vikiran kaa photo liya ja saktaa he. ab yadi sara yantra dhire dhire baraabar, kintu niyantrit gati se, is prakaar chalaaya jaae ki yantra kaa aksh surya ke samooche pratibimb ko paar kar sake or chhidr kii sabhi anugami sthitiyaan ek duusare ke samaantar rah saken, to pattica par ek puraa pratibimb banegaa jo ekvarniya kaha ja saktaa he. yadi pratham chhidr suryapratibimb ke vyas se bada ho to photo kii pattica par bana pratibimb vastav main surya ke samooche bhaag main chitra hoga. yah pratham chhidr dwaara liye gaye, rekha ke samaan sankare, anek chitron kaa ekikaran hoga.
 jansen ne 1869 i. main spectrum suryachitrak ke bare main moulik vichaar prakat kiye, kintu hell ne harvard main kaam karte hue 1891 i. main ise pehali baar banaaya. mudan main delandr bhi is samay isi prashn ko lekar vyast tha. uskaa yantra vastav main spectrum suryachitrakon main agrani he.
 spectrum suryachitrak kai prakaar ke hote hai. ye sabhi saura pratibimb ke vividh bhaagon ko baari baari se dekhne arthath anvavlokan kii vidhiyon main ek duusare se bhinn hai. inamen jo saadharantaya prachlit hai unka varnan neeche kiya ja rahaa he-
 1. rashmi chitrankak ek aavartak doordarshee se sanlagn kiya jaataa he. yah doordarshee vishuvatiya rup se aropit rahata he, parantu aisi gati se ghumaya jaataa he jo saura dainik gati se bhinn he; yaa kranti main ghumaya jaataa he, jab ki photo kii pattica ko dwitiya chhidr ke aar paar chalaaya jaataa he.
 2. sthir rashmichitrankak kaa prayog chaldarpan ke saath kiya jaataa he or doordarshee ke vastutal ko apane dharaatal main chalaaya jaataa he, jab ki photo kii pattica alag se rashmichitrankak ke aar paar chalaai jaati hai.
 3. vastutal, photo plate or rashmichitrankak ke mukhya bhaag sthir rahete hai, kintu chhidron ko prakashakiran ke aar paar apane samaantar ek bagal chalaay jaataa he.
 4. samoochaa rashmichitrankak chalata he, jab ki doordarshee kaa vastutal or photo plate sthir rahete hai. is prakaar kaa ek yantra jyotibhautikee vedhashala, kodaikanal main he.
 achche ekvarn suryachitrakon ke liye snigdh or samanveg anuavaloki gati kii nitant aavashyaktaa he. iske liye kuch yantron main bijli ke motor kaa prayog kiya jaataa he. kuch anya main isi kaam ke liye girte bhaar kaa prayog kiya jaataa he. yantra ke gurutvajnya twaran ko mitaane ke liye use ek telbhari pichakaari ke piston se sanyukt kar diya jaataa he or bahut hi gadhe tel kaa prayog kiya jaataa he.
 ekvarn suryachitrak ke liye triparshv evam chaukor grating donon kaa hi prayog varnavibhanjan ke liye kiya jaataa he. ekvarn suryachitr suryavarnakram kii kai founhofar rekhaon se safalataa ke saath liye ja sakate hai, kintu saadharantaya ynikrut calcium kii ke rekha or hydrogen kii ech-elfaa rekha hi prayukt hoti hai. ye rekhaayen photo nirikshan ke liye adarsh hai, kyonki ye bahut teevr hai or inke agal bagal chaude andhere patt hote hai jo bikhar kar aae prakaash ko bahut kam kar dete hai.
 jo suryachitr ynikrut calcium ke prakaash main liye jate hai, ve hydrogen ke laal prakaash main liye gaye chitron se sarvatha bhinn hote hai. unamem calcium vaashp kii chamakili dhajjiyaan dikhaai padati hai, yahi inaki badi visheshta he. iske vipareet, hydrogen main liye gaye chitra saura vayumandal kaa sookshm byoraa upasthit karte hai. inamen bahut si sankri lambii dhajjiyaan dikhaai padati hai jo milakar bhramimay rachana karti hui jaan padati hai. 
