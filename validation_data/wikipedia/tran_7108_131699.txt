 akshay tritiya yaa akha teej baishakh maas main shukla paksh kii tritiya tithi ko kehete hai. puranic granthon ke anusaar is din jo bhi shubh kaary kiye jate hai, unka akshay fal miltaa he. isi kaaran ise akshay tritiya kaha jaataa he. vaise to sabhi baarah maheenon kii shukla paksheeya tritiya shubh hoti he, kintu baishakh maah kii tithi swayansiddh muhurto main maani gai he.
 akshay tritiya kaa sarvasiddh muhoort ke rup main bhi vishesh mahatv he. manyata he ki is din bina koi panchang dekhe koi bhi shubh va mangalik kaary jaise vivaah, grih-pravesh, vastra-aabhushanon kii khariddaari yaa ghar, bhukhand, vaahan aadi kii khariddaari se sambandhit kaary kiye ja sakate hai. naveen vastra, aabhushan aadi dhaaran karne or nai sanstha, samaaj aadi kii sthapana yaa udghaatan kaa kaary shreshth mana jaataa he. puraanon main likhaa he ki is din pitaron ko kiya gaya tarpan tathaa pindadaan athwa kisi or prakaar kaa daan, akshay fal pradaan karata he. is din ganga snaan karne se tathaa bhagavat pujan se samast paap nasht ho jate hai. yahan tak ki is din kiya gaya jap, tap, havan, swadhyay or daan bhi akshay ho jaataa he. yah tithi yadi somvaar tathaa rohinee nakshatra ke din aae to is din kiye gaye daan, jap-tap kaa fal bahut adhik bad jaataa hai. iske atirikt yadi yah tritiya madhyahn se pehle shuru hokar pradosh kaal tak rahe to bahut hi shreshth maani jaati he. yah bhi mana jaataa he ki aaj ke din manushya apane yaa swajanon dwaara kiye gaye jane-anjaane aparaadhon kii sachche man se ishwar se kshamaa prarthana kare to bhagwaan uske aparaadhon ko kshamaa kar dete hai or use sadgun pradaan karte hai, atah aaj ke din apane durgunon ko bhagwaan ke charnon main sadaa ke liye arpit kar unase sadgunon kaa vardaan maangane kii parampara bhi he.
 akshay tritiya ke din brahm muhoort main uthakar samudr yaa ganga snaan karne ke baad bhagwaan vishnu kii shant chitt hokar vidhi vidhaan se puja karne kaa praavdhaan he. naivedhy main jau yaa gehun kaa sattu, kakadi or chane kii daal arpit kiya jaataa he. tatpashchaat fal, phool, baratan, tathaa vastra aadi daan karke brahmanon ko dakshina di jaati he. brahman ko bhojan karwaanaa kalyankari samajha jaataa he. manyata he ki is din sattu avashya khaanaa chahie tathaa nae vastra or aabhushan pahanane chahie. gau, bhoomi, swarna paatr ityadi kaa daan bhi is din kiya jaataa he. yah tithi vasant ritu ke ant or greeshm ritu kaa prarambh kaa din bhi he isliye akshay tritiya ke din jal se bhare ghade, kulhad, sakore, pankhe, khadaaun, chaataa, chaaval, namak, ghi, kharbooza, kakadi, chini, saag, imali, sattu aadi garmi main laabhakaari vastuon kaa daan punyakari mana gaya he. is daan ke peeche yah lok vishwaas he ki is din jin-jin vastuon kaa daan kiya jayega, ve samast vastuen swarg yaa agle janm main praapt hogi. is din lakshmi narayan kii puja safed camel athwa safed gulab yaa pile gulab se karnaa chaiye.
 daankale c sarvatra mantra met mudirayet.
 
 aisi bhi manyata he ki akshay tritiya par apane achche aacharan or sadgunon se dusron kaa aashirwad lenaa akshay rahata he. bhagwaan vishnu or mata lakshmi kii puja vishesh faldaayi maani gai he. is din kiya gaya aacharan or satkarm akshay rahata he.
 bhavishya puraana ke anusaar is tithi kii yugadi tithiyon main gananaa hoti he, satyuga or treta yug kaa prarambh isi tithi se hua he. bhagwaan vishnu ne nar-narayan, haygreev or parashuram ji kaa avataran bhi isi tithi ko hua tha. brahmaji ke putr akshay kumaar kaa aavirbhaav bhi isi din hua tha. is din shri badrinaath ji kii pratimaa sthapit kar puja kii jaati he or shri lakshmi narayan ke darshan kiye jate hai. prasiddh tirth sthal badrinarayan ke kapaat bhi isi tithi se hi punah khulte hai. vrundavan sthit shri banke bihari ji mandir main bhi keval isi din shri vigrah ke charan darshan hote hai, anyathaa ve puure varsh vastron se dhake rahete hai. ji.em. hinge ke anusaar tritiya 41 ghati 21 pal hoti he tathaa dharm sindhu evam nirnay sindhu granth ke anusaar akshay tritiya 6 ghati se adhik hona chahie. padam puraana ke anusaa is tritiya ko aparaahn vyapini maananaa chahie. isi din mahabharat kaa yuddh samaapt hua tha or dwapar yug kaa samaapan bhi isi din hua tha. aisi manyata he ki is din se prarambh kiye gaye kaary athwa is din ko kiye gaye daan kaa kabhi bhi kshay nahin hota. madanaratna ke anusaar:
 uddishya daivatpitrunkriyate manushyaih. tat c akshayan bhavati bharat sarvamev.
 
 akshay tritiya kii anek vrath kathaayen prachlit hai. aisi hi ek katha ke anusaar pracheen kaal main ek dharmadas naamak vaisya tha. uski sadachaar, dev or brahmanon ke prati kaaphi shraddha thi. is vrath ke mahatmaya ko sunne ke pashchaat usne is parv ke aane par ganga main snaan karke vidhipurvak devi-devataaon kii puja kii, vrath ke din swarna, vastra tathaa divya vastuen brahmanon ko daan main di. anek rogon se grast tathaa vruddh hone ke baavjood bhi usne upwas karke dharm-karm or daan punya kiya. yahi vaisya duusare janm main kushavathi kaa raja bana. kehete hai ki akshay tritiya ke din kiye gaye daan va pujan ke kaaran vah bahut dhani pratapi bana. vah itnaa dhani or pratapi raja tha ki tridev tak uske darbar main akshay tritiya ke din brahman kaa vesh dhaaran karke uske mahayajna main shaamil hote the. apni shraddha or bhakthi kaa use kabhi ghamand nahin hua or mahaan vaibhavshaalee hone ke baavjood bhi vah dharm maarg se vichlit nahin hua. mana jaataa he ki yahi raja aage chalakar raja chandragupta ke rup main paidaa hua.
 skanda puraana or bhavishya puraana main ullekh he ki baishakh shukla paksh kii tritiya ko renuka ke garbh se bhagwaan vishnu ne parashuram rup main janm liya. konkan or chiplun ke parashuram mandiron main is tithi ko parashuram jayanti badi dhoomdhaam se manaai jaati he. dakshin bharat main parashuram jayanti ko vishesh mahatv diya jaataa he. parashuram jayanti hone ke kaaran is tithi main bhagwaan parashuram ke aavirbhaav kii katha bhi suni jaati he. is din parashuram ji kii puja karke unhen arghya dene kaa bada mahatmaya mana gaya he. saubhagyawati striyaan or quari kanyaayein is din gauri-puja karke mithai, fal or bhiige hue chane baantati hai, gauri-parvati kii puja karke dhaatu yaa mitti ke kalash main jal, fal, phool, til, ann aadi lekar daan karti hai. manyata he ki isi din janm se brahman or karm se kshatriya bhriguvanshi parashuram kaa janm hua tha. ek katha ke anusaar parashuram kii mata or vishwamitra kii mata ke pujan ke baad prasad dete samay rishi ne prasad badal kar de diya tha. jiske prabhaav se parashuram brahman hote hue bhi kshatriya swabhaav ke the or kshatriya putr hone ke baad bhi vishwamitra brahmarshi kehalaae. ullekh he ki sita swayamvar ke samay parashuram ji apana dhanush baan shri ram ko samarpit kar sanyasi kaa jivan bitaane anyatra chale gaye. apane saath ek farsa rakhte the tabhi unka naam parashuram padaa.
 jain dharmavalambiyon kaa mahaan dharmik parv he. is din jain dharm ke pratham tirthankar shri rishabhdev bhagwaan ne ek varsh kii purna tapasya karne ke pashchaat ichu ras se parayan kiya tha. jain dharm ke pratham tirthakar shri adinath bhagwaan ne satya va ahimsa kaa prachaar karne evam apane karm bandhanon ko todane ke liye sansar ke bhautik evam paariwarik sukhon kaa tyaag kar jain vairaygy angikaar kar liya. satya or ahimsa ke prachaar karte-karte adinath prabhu hastinapur gajpur padhaare jahaan inke pautra somayash kaa shashan tha. prabhu kaa aagaman sunakar sampoorn nagar darshanath umad padaa somprabhu ke putr rajkumaar shreyans kumaar ne prabhu ko dekhakar usne adinath ko pahchaan liya or tatkaal shuddh aahaar ke rup main prabhu ko ganne kaa ras diya, jisase adinath ne vrath kaa parayan kiya. jain dharmavalambiyon kaa maananaa he ki ganne ke ras ko ichuras bhi kehete hai is kaaran yah din ichu tritiya evam akshay tritiya ke naam se vikhyath ho gaya. 
 bhagwaan shri adinath ne lagbhag 400 diwas kii tapasya ke pashchaat parayan kiya tha. yah lambii tapasya ek varsh se adhik samay kii thi at: jain dharm main ise varshitap se sambodhit kiya jaataa he. aaj bhi jain dharmavalambee varshitap kii aradhana kar apane ko dhanya samajhate hai, yah tapasya prati varsh karthik ke krishna paksh kii ashtami se armbh hoti he or duusare varsh baishakh ke shuklapaksh kii akshay tritiya ke din parayan kar purna kii jaati he. tapasya aarambh karne se purv is baat kaa purna dhyaan rakhaa jaataa he ki prati maas kii chuds ko upwas karnaa aavashyak hota he. is prakaar kaa varshitap kariban 13 maas or das din kaa ho jaataa he. upwas main keval garm pani kaa seven kiya jaataa he. 
 bharat varsh main is prakaar kii varshi tapascharya karne waalon kii sankhya hazaron tak pahunch jaati he. yah tapasya dharmik drushtikon se anyakt hi mahatvapurn he, vahiin aarogy jivan bitaane ke liye bhi upyogi he. sanyam jeevanyaapan karne ke liye is prakaar kii dharmik kriya karne se man ko shant, vichaaron main shuddhta, dharmik pravritriyon main ruchi or karmon ko kaatane main sahyog miltaa he. isi kaaran is akshay tritiya kaa jain dharm main vishesh dharmik mahatv samajha jaataa he. man, vachan evam shraddha se varshitap karne vaale ko mahaan samajha jaataa he.
 is din se shaadi-byaah karne kii shuruyaat ho jaati he. bade-bujurg apane putr-putriyon ke lagan kaa mangalik kaary aarambh kar dete hai. anek sthanon par chote bachche bhi puri reeti-rivaaj ke saath apane gudda-gudiya kaa vivaah rachaate hai. is prakaar gaanvon main bachche saamaajik kaary vyavhaaron ko swayan sikhte va aatmsaat karte hai. kai jagah to parivaar ke saath-saath puraa kaa puraa gaanv bhi bacchon ke dwaara rache gaye vaivaahik kaaryakramon main sammilit ho jaataa he. isliye kaha ja saktaa he ki akshay tritiya saamaajik va saanskrithik shiksha kaa anoothaa tyohaar he. krishak samudaay main is din ekatrit hokar aane vaale varsh ke aagaman, krishi paidaavaar aadi ke shagun dekhte hai. aisa vishwaas he ki is din jo sagun krishakon ko milte hai, ve shat-pratishat satya hote hai. rajput samudaay main aane vaala varsh sukhmay ho, isliye is din shikaar par jane kii parampara he. 
 bundelkhand main akshay tritiya se prarambh hokar poornima tak bady dhoomdhaam se utsav manaaya jaataa he, jisamen kunwari kanyaayein apane bhai, pita tathaa gaanv-ghar or kutumb ke logon ko shagun baantati hai or geet gaati hai. akshay tritiya ko rajasthan main varsha ke liye shagun nikaala jaataa he, varsha kii kaamana kii jaati he, ladkiyaan jhund banaakar ghar-ghar jaakar shagun geet gaati hai or ladke patang udaate hai. yahan is din saat tarah ke annon se puja kii jaati he. malwa main nae ghade ke upar kharabuza or aam ke pallav rakh kar puja hoti he. aisa mana jaataa he ki is din krishi kaary kaa aarambh kisaanon ko samruddhi detaa he. 
 hindu dharm me chaar tithiyaan ati shreshth maani gayin he 
