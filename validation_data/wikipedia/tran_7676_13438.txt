 bhimashankar mandir bhorgiri gaanv khed se 50 ki.mi. uttar-pashchim pune se 110 ki.mi main sthit he. yah pashchimi ghat ke sahyadri parvat par sthit he. yaheen se bhima nadi bhi nikalati he. yah dakshin pashchim disha main bahati hui raichur jile main krishna nadi se ja milti he. yahaan bhagwaan shiv kaa prasiddh jyotirling he.
 bhimshankar mahadev kashipur main bhagwaan shiv kaa prasiddh mandir or tirth sthaan he. yahaan kaa shivlinga kaaphi motaa he jiske kaaran inhen moteshwar mahadev bhi kaha jaataa he. puraanon main bhi iskaa varnan miltaa he. assam main shiv ke dwadsh jyortiligon main ek bhimshankar mahadev kaa mandir he. kashipur ke mandir kaa unheen kaa rup bataaya jaataa he.
 prasiddh dharmik centre bhimashankar mandir maharashtra main pune se kareeb 100 kilometre dur sthit sahyadri naamak parvat par he. yah sthaan nasik se lagbhag 120 mile dur he. yah mandir bharat main paae jane vaale baarah jyotirlingon main se ek he. 3,250 feet kii oonchai par sthit is mandir kaa shivlinga kaaphi motaa he. isliye ise moteshwar mahadev ke naam se bhi janaa jaataa he. isi mandir ke paas se bhima naamak ek nadi bhi bahati he jo krishna nadi main jaakar milti he. puraanon main aisi manyata he ki jo bhakt shradwa se is mandir ke pratidin subah surya nikalne ke baad 12 jyotirligon kaa naam japate hue is mandir ke darshan karata he, uske saat janmon ke paap dur hote hai tathaa uske liye swarg ke maarg khul jate hai.
 bhimashankar mandir kaa itihaas
 bhimshankar jyotirling kaa varnan shivpurana main miltaa he. shivpurana main kaha gaya he ki puraane samay main kumbhakarna kaa putr bhim naam kaa ek rakshas tha. uskaa janm thik uske pita kii mrityu ke baad hua tha. apni pita kii mrityu bhagwaan ram ke haathon hone kii ghatana kii use jaankaree nahin thi. baad main apni mata se is ghatana kii jaankaree hui to vah shri bhagwaan ram kaa vadh karne ke liye aatur ho gaya. apane uddeshy ko puraa karne ke liye usne anek vashren tak kathor tapasya kii jisase prasann hokar use brahma ji ne vijayi hone kaa vardaan diya. vardaan paane ke baad rakshas nirankush ho gaya. usase manushyon ke saath saath devi-devtaa bhi bhaybheet rahane lage. dhire-dhire sabhi jagah uske aantak kii charchaa hone lagi. yuddh main usne devataaon ko bhi parrast karnaa prarambh kar diya. usne sabhi tarah ke puja paath band karvaa die. atyant pareshaan hone ke baad sabhi dev bhagwaan shiv kii sharan main gaye. bhagwaan shiv ne sabhi ko aashwaasan dilaayaa ki ve is kaa upaay nikaalenge. bhagwaan shiv ne rakshas taanashaah bhim se yuddh karne kii thaanee. ladaai main bhagwaan shiv ne dusht rakshas ko raakh kar diya or is tarah atyaachaar kii kahani kaa ant hua. bhagwaan shiv se sabhi devon ne aagrah kiya ki ve isi sthaan par shivlinga rup main virajit ho. unki is prarthana ko bhagwaan shiv ne sweekaar kiya or ve bhimashankar jyotirling ke rup main aaj bhi yahaan virajit hai.
 mandir kii sanrachana
 bhimashankar mandir nagar style kii vaastukala se bani ek pracheen or nai sanrachanaon kaa samishran he. is mandir se pracheen vishwakarma vaastushilpiyon kii kaushal shreshthata kaa pataa chalata he. is sundar mandir kaa shikhar naanaa fadanvis dwaara 18veen sadi main banaaya gaya tha. kaha jaataa he ki mahaan maratha shaasha shivaji ne is mandir kii puja ke liye kai tarah kii suvidhaayen pradaan kii.
 naanaa fadanvis dwaara nirmit hemadapanthi kii sanrachana main banaaya gaya ek bada ghanta bhimshankar kii ek visheshta he. agar aap yahaan jaaen to aapako hanuman jhil, gupt bhimshankar, bhima nadi kii utpatti, naagfani, bombai point, sakshi vinayak jaise sthanon kaa daura karne kaa mauka mil saktaa he. bhimshankar laal van kshetra or vanyajeev abhayaarany dwaara sangrakshit he jahaan pakshiyon, jaanwaron, phulon, paudhon kii bharmaar he. yah jagah shraddhaluon ke saath-saath treckers premiyon ke liye bhi upyogi he. yah mandir pune main bahut hi prasiddh he. yahaan duniya bhar se log is mandir ko dekhne or puja karne ke liye aate hai. bhimashankar mandir ke paas kamalja mandir he. kamalja parvati ji kaa avatar hai. is mandir main bhi shraddhaluon kii bheed lagati he.
 bhimshankar mandir jane kaa samay
 yahaan aane vaale shraddhalu kam se kam teen din jarur rukate hai. yahaan shraddhaluon ke liye rukne ke liye har tarah kii vyavastha kii gai he. bhimshankar se kuch hi duuri par shinoli or ghodgaanv he jahaan aapako har tarah kii suvidha milegi. yadi aapako bhimshankar mandir kii yatra kerani he to agast or farvari maheene kii bich jaaen. vaise aap greeshm ritu ko chhodkar kisi bhi samay yahaan aa-ja sakate hai. vaise jinhen trekking pasand he unhen monsoon ke dauraan bachane kii salaah di jaati he.
 kaise pahunchen
 aap yahaan sadak or rail maarg ke jariye aasaani se pahunch sakate hai. pune se emartisi kii sarkari basen rojaanaa subah 5 baje se shaam 4 baje tak chalati hai, jise pakadakar aap aasaani se bhimshankar mandir tak pahunch sakate hai. mahashivaratri yaa prayek maah main aane vaali shivaratri ko yahaan pahunchane ke liye vishesh bason kaa prabandh bhi kiya jaataa he.
 sampadit :- abhijit patil
