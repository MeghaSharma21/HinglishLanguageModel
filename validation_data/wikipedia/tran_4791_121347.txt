 tarin kaa yuddh athwa taravadi kaa yuddh yudhon kii ek aisi shrunkhlaa he, jisane puure uttar bharat ko muslim niyantran ke liye khol diya. ye yuddh mohammad gauri or ajmer tathaa dilli ke chouhan rajput shaasha prithvi raaj tritiy ke bich huye. yuddh kshetra bharat ke vartmaan rajya haryana ke karnal jile main karnal or thaneshwar ke bich tha, jo dilli se 113 kimi uttar main sthit he.
 mohammad gori ne 1186 main gaznavi vansh ke antim shaasha se lahore kii gaddi chin lee or vah bharat ke hindu kshetron main pravesh kii taiyaari karne laga. 1191 main unhen prithvi raaj tritiy ke netritv main rajputon kii milijuli sena ne jise kannauj or banaras vartmaan main varanasi ke raja jayachand kaa bhi samarthan praapt tha. apane samrajya ke vistaar or suvyavastha par prithviraj chouhan kii paini drushti hameshaa jami rahati thi. ab unki ichha punjab tak vistaar karne kii thi. kintu us samay punjab par mohammad gauri kaa raaj tha. 1190 i0 tak sampoorn punjab par mohammad gauri kaa adhikaar ho chukaa tha. ab vah bhatinda se apana rajkaaj chalata tha. prithviraj yah baat bhalee bhaanti jaanata tha ki mohammad gauri se yuddh kiye bina punjab main chouhan samrajya sthapit karnaa asambhav tha. yahi vichaar kar usne gauri se nipatane kaa nirnay liya. apane is nirnay ko moort rup dene ke liye prithviraj ek vishaal sena lekar punjab kii or ravaanaa ho gaya. teevr kaarywahi karte hue usne haansi, saraswati or sarhind ke kilon par apana adhikaar kar liya. isi bich use soochna mili ki anhilwara main vidrohiyon ne unke viruddh vidroh kar diya he. punjab se vah anhilwara kii or chal pade. unke peeth peeche gauri ne akraman karke sarhind ke kile ko pun: apane kabje main le liya. prithviraj ne sheeghra hi anhilwara ke vidroh ko kuchal diya. ab usne gauri se nirnaayak yuddh karne kaa nirnay liya. usne apni sena ko nae dhang se susajjit kiya or yuddh ke liye chal diya. raavi nadi ke tat par prithviraj ke senapati khet singh khangaar kii sena main bhayankar yuddh hua parantu kuch parinaam nahin niklaa. yah dekh kar prithviraj gauri ko sabak sikhaane ke liye aage badha. thaneshwar se 14 mile dur or sarhind ke kile ke paas tarin naamak sthaan par yah yuddh ladaa gaya. tarin ke is pehle yuddh main rajputon ne gauri kii sena ke chakke chhudaa die. gauri ke sainik praan bachaa kar bhaagane lage. jo bhaag gaya uske praan batch gaye, kintu jo saamne aayaa use gaajar-muuli kii tarah kaat daalaa gaya. sultan mohammad gauri yuddh main buree tarah ghayal hua. apane unche turki ghode se vah ghayal avasthaa main girane hi vaala tha kii yuddh kar rahe ek uske sainik kii drushti us par padi. usne badi furti ke saath sultan ke ghode kii kaman sambhaal lee or kud kar gauri ke ghode par chadh gaya or ghayal gauri ko yuddh ke maidan se nikaal kar le gaya. netritvviheen sultan kii sena main khalabali much chuki thi. turk sainik rajput sena ke saamne bhaag khadey hue. prithviraj kii sena ne 80 mile tak in bhaagate turkon kaa peechha kiya. par turk sena ne waapas aane kii himmat nahin kii. is vijay se prithviraj chouhan ko 7 karod rupee kii dhan smapda praapt hui. is dhan smapda ko usne apane bahadur sainiko main baant diya. is vijay se sampoorn bharatvarsh main prithviraj kii dhak jam gayi or unki veerta, dhirta or saahas kii kahani sunai jane lagi.
 prithviraj chouhan dwaara rajkumaari sanyogita kaa haran karke is prakaar kannauj se le janaa raja jayachand ko buree tarah kachot rahaa tha. uske hriday main apmaan ke tikhe tir se chubh rahe the. vah kisi bhi keemat par prithviraj kaa vidhwans chahta tha. bhale hi use kuch bhi karnaa pade. vishwasaneey sutron se use pataa chalaa ki mohammad gauri prithviraj se apni paraajay kaa badla lenaa chahta he. bas phir kya tha jayachand ko maano apane man kii muraad mil gayi. usne gauri kii sahaayta karke prithviraj ko samaapt karne kaa man banaaya. jayachand akele prithviraj se yuddh karne kaa saahas nahin kar saktaa tha. usne sochaa is tarah prithviraj bhi samaapt ho jaayegaa or dilli kaa rajya usko puraskaar swaroop de diya jaayegaa. raja jayachand kii aankhon par pratishodh or swaarth kaa aisa pardaa padaa kii vah apane desh or jati kaa swabhimaan bhi tyaag baitha tha. raja jayachand ke deshadroh kaa parinaam yah hua kii jo mohammad gauri tarin ke yuddh main apni haar ko bhula nahin paaya tha, vah phir prithviraj kaa muqaabala karne ke shadyantra karne laga. raja jayachand ne doot bhejkar gauri ko sainya sahaayta dene kaa aashwaasan diya. deshadrohi jayachand kii sahaayta paa kar gauri turant prithviraj se badla lene ke liye taiyaar ho gaya. jab prithviraj ko ye soochna mili kii gauri ek baar phir yuddh kii taiyaariyon main juta hua to un par koi prabhaav nahin padaa. mohammad gauri kii sena se mukaabal karne ke liye prithviraj ke mitra or raaj kavi chandbardaai ne anek rajput raajaaon se sainya sahaayta kaa anurodh kiya parantu sanyogita ke haran ke kaaran bahut se rajput raja prithviraj ke virdohi ban chuke the ve kannauj naresh ke sanket par gauri ke paksh main yuddh karne ke liye taiyaar ho gaye. 1192 i0 main ek baar phir prithviraj or gauri kii sena tarin ke kshetra main yuddh ke liye aamane saamne khadi thi. donon or se bheeshan yuddh shuru ho gaya. is yuddh main prithviraj kii or se 3 lakh sainikon ne bhaag liya tha jabaki gauri ke paas ek lakh bees hajaar sainik the. gauri kii sena kii vishesh baat ye thi kii uske paas shaktishaalee ghudsavaar dasta tha. prithviraj ne badi hi aakraamakata se gauri kii sena par aakarman kiya. us samay bhartiya sena main hathi ke dwaara sainya prayog kiya jaataa tha. gauri ke ghudsavaaro ne aage badhakar rajput sena ke haathiyon ko gher liya or unpar baan varsha shuru kar di. ghayal hathi na to aage bad paae or na peeche balki unhone ghabara kar apni hi sena ko rondana shuru kar diya. tarin ke dwitiya yuddh kii sabase badi traasadee yah thi kii deshadrohi jayachand ke sanket par rajput sainik apane rajput bhaaiyon ko maar rahe the. doosraa prithviraj kii sena raat ke samay akraman nahin karti thi lekin turk sainik raat ko bhi akraman karke markat machaa rahe the. parinaam swaroop is yuddh main prithviraj kii haar hui or usko tathaa raaj kavi chandbardaai ko bandi bana liya gaya. deshadrohi jayachand kaa isse bhi bura haal hua, usko maar kar kannauj par adhikaar kar liya gaya. prithviraj kii haar se gauri kaa dilli, kannauj, ajmer, punjab or sampoorn bharatvarsh par adhikaar ho gaya. bharat main islamic rajya sthapit ho gaya. apane yogya senapati qutubuddin aibak ko bharat kaa governor bana kar gauri, prithviraj or chandbardaai ko yuddh bandi ke rup main apane grih rajya gaur kii ore ravaanaa ho gaya.
