 indra hindu dharm main sabhi devataaon ke raja kaa sabase ucch pad tha jisaki ek alag hi chunaav-paddati thi. is chunaav paddati ke vishay main spasht varnan uplabdh nahin he.vaidic sahitya main indra ko sarvocch mahatta praapt he lekin puranic sahitya main inaki mahatta nirantar ksheen hoti gayi or tridevon kii shreshthata sthapit ho gayi.
 rugveda ke lagbhag ek-chauthai sookt indra se sambandhit hai. 250 sookhton ke atirikt 50 se adhik mantron main uskaa stvan praapt hota he. vah rugveda kaa sarvaadhik lokapriy or mahatvapurn devtaa he. use aaryon kaa rashtriya devtaa bhi kah sakate hai. mukhya rup se vah varsha kaa devtaa he jo ki anaavrishti athwa andhkaar rupi daitya se yuddh karata he tathaa avaruddh jal ko athwa prakaash ko vinirmukt bana detaa he. vah gaun rup se aaryon kaa yuddh-devtaa bhi he, jo adivaasiyon ke saath yuddh main un aaryon kii sahaayta karata he.indra kaa maanavakritirupen chithran darshneey he. uske vishaal sharir, sheersh bhujaaon or bade udar kaa bahudhaa ullekh praapt hota he. uske adharon or jabadon kaa bhi varnan miltaa he. uskaa varna harith he. uske kesh or dadhi bhi haritvarna he. vah swechha se vividh rup dhaaran kar saktaa he. rugveda indra ke janm par bhi prakaash daalata he. puure do sookt indra ke janm se hi sambandhit hai. ‘nishtigri’ athwa ‘shavsi’ naamak gaay ko uski maan batalaaya gaya he. uske pita ‘dyuh’ yaa ‘twashta’ hai. ek sthal par use ‘som’ se utpann kaha gaya he. uske janm ke samay dyava-prithvi kaanp uthi thi. indra ke janm ko vidyut ke megh-vichyut hone kaa pratik mana ja saktaa he.
 indra ke sage-sambandhiyon kaa sankshipt vivaran is prakaar he. agni or pushan uske bhai hai. isi prakaar indrani uski patni he. sambhawatah 'indrani' naam paramparit rup se purush ke naam kaa strivachi banane se hi he mul naam kuch or ho saktaa he. marudgan uske mitra tathaa sahaayak hai. use varun, vaayu, som, brihaspati, pushan or vishnu ke saath yugmarup main bhi kalpit kiya gaya he teen chaar sookhton main vah surya kaa praturup he.
 indra ek vrihadaakaar devtaa he. uskaa sharir prithvi ke vistaar se kam se kam das guna he. vah sarvaadhik shaktiman he. isiilie vah sampoorn jagat kaa ek maatr shaasha or niyanta he. uske vividh virud shacheepati, shatakratu or shakr, aadi uski vipula shakti ke hi prakaashak hai.
 somras indra kaa param priy peya he. vah vikat rup se somras kaa paan karata he. usase use sphurti milti he. vrutra ke saath yudhke avasar par puure teen sarovaron ko usne pikar som-rahit kar diya tha. dasham mandal ke 119wein sookt main som pikar madvihval bane hue swagat bhaashan ke rup main apane vir-karmon or shakti kaa ahmmanytapurvak varnan karte hue indra ko dekha ja saktaa he. som ke prati vishesh aagrah ke kaaran hi use som kaa abhishav karne vaale athwa use pakaane vaale yajmaan kaa rakshak batalaaya gaya he.
 indra kaa prasiddh aayudh ‘vajra’ he, jise ki vidyut-prahaar se abhinn mana ja saktaa he. indra ke vajra kaa nirmaan ‘twashta’ naamak devtaa-vishesh dwaara kiya gaya tha. indra ko kabhi-kabhi dhanush-baan or ankush se yukt bhi batalaaya gaya he. uskaa rath svarnabh he. do harith varna ashwon dwaara wahit us rath kaa nirmaan dev-shilpi rubhuon dwaara kiya gaya tha.
 indrakrut vrutra-vadh rugveda main bahudhaa or bahushah varnit or ullikhit he. som kii maadakta se utprerit ho, praayah marudganon ke saath, vah ‘vrutra’ athwa ‘ahi’ naamak daityon par akraman karke apane vajra se unka vadh kar daalata he or parvat ko bhed kar bandikrut gaayon ke samaan avaruddh jalon ko vinirmukt kar detaa he. ukt daityon kaa awaas-sthal ‘parvat’ meghon ke atirikt kuch nahin he, jinka bhedan vah jal-vimochan hetu karata he. isi prakaar gaayon ko avaruddh kar rakhane vaali prastar-shilaayein bhi jal-nirodhak megh hi hai. megh hi ve prasaad bhi hai jinamein purvokt daitya nivas karte hai. in prasaadon kii sankhya kahin 90, kahin 99 to kahin 100 batalaai gai he, jinka vidhwans karke indra ‘purabhid’ virud dhaaran karata he.vrutra yaa ahi ke vadhapurvak jal-vimochan ke saath-saath prakaash ke anavaruddh bana diye jane kii baat bhi bahudhaa varnit he. us vrutra yaa ahi ko maar kar indra surya ko sabake liye drushtigochar bana detaa he. yahan par ukt vrutra yaa ahi se abhipraay yaa to surya prakaash ke avarohak megh se he, yaa phir nishakalik andhkaar se. surya or ushas ke saath jin gaayon kaa ullekh miltaa he, ve praatah kaalik surya kii kirnon kaa hi praturup hai, jo ki apane krishnabh awaas-sthal se baahar nikalati hai. is prakaar indra kaa gopapatitv bhi suprakat ho jaataa he. vrutra or ahi ke vadh ke atirikt anya anek upaakhyaan bhi indra ke sambandh main uplabdh hote hai. ‘sarama’ kii sahaayta se usne ‘pani’ naamak daityon dwaara bandi banaai gai gaayon ko chin liya tha. ‘ushas’ ke rath kaa vidhwans, surya ke rath ke ek chakra kii chori, som-vijay aadi upaakhyaan bhi praapt hai.
 indra ne compymaan bhootal or chalyman parvaton ko sthir banaaya he. chamade ke samaan usne dyavapruthivi ko failaa kar rakh diya he. jis prakaar ek dhuree se donon pahiye nikaal diye jaayan, usee prakaar usne dhuloak or prithvi ko pruthak kar diya he.indra bade ugr swabhaav kaa he. swarg kii shaanti ko bhang karne vaala vahi ekmaatr devtaa he. anek devataaon se usne yuddh kiya. ushas ke rath ko usne bhang kiya, surya ke rath kaa ek chakra usne churaayaa, apane anuyaayi maruton ko usne maar daalane kii dhamkee di. apane pita ‘twashta’ ko usne maar hi daalaa.anek daityon ko bhi usne parajeet or vinasht kiya, jisamen se vrutra, ahi, shambar, rohin ke atirikt uran vishwaroop, arbud, bal, vyansh or namuchi pramukh hai. aaryon ke shatrubhoot daason athwa dasyuon ko bhi usne yudhon main parabhoot kiya. kam se kam 50000 anaryon kaa vinaash uske dwaara kiya gaya.
 indra apane pujakon kaa sadaa rakshak, sahaayak or mitra rahaa he. vah dasyuon ko bandi bana kar unki bhoomi aadi apane bhakton main vibhakt kar detaa he. aahuti pradaata ko vah dhan-sampatti se maalamaal kar detaa he. uski is daansheeltaa ke kaaran hi uski oopaadhi ‘maghavan’ kii sarthakata he.indra kaa anek aitihaasik purushon se bhi saahchary ullikhit he. uski hi sahaayta se divodas ne apane das-shatru tathaa kulitar ke putr ‘shambar’ ko parajeet kiya. ‘turvash’ or ‘yadu’ donon ko nadiyon ke paar us indra ne hi pahunchaaya. das nripatiyon ke viruddh yuddh main raja sudas kii usne sahaayta kii.
 is prakaar indra rugveda kaa sarvapradhan devtaa he, jise maxmooler surya kaa vaachi, roth meghon or vidyut kaa devtaa, benfe varshakalik akaash kaa pratik, grosman ujjwal akaash kaa pratik, hapkins vidyut kaa praturup or mcdonal tathaa kith aadi paashchaatya se lekar acharya baldev upaadhyaay jaise bhartiya vidvan varsha kaa devtaa maanate hai.
 indra vrihadaakaar he. devtaa or manushya uske samarthy kii seemaa ko nahin pahunch pate. vah sundar mukh vaala he. uskaa aayudh vajra athwa sharu he. uski bhujaayen bhi vajravat pusht evam kathor hai. vah sapt sankhyak parjanya rupi rashmiyon vaala evam param kirtiman he.
 ‘nrimanasya mahna sa janaas indrah’ kah kar swayan gritsamad rishi ne uske balavikram kaa udghosh kar diya he. parvat usase thar-thar kaanpate hai. dyava-pruthivi arthath vahaan ke log bhi indra ke bal se bhay-bhit rahete hai. vah shatruon kii dhan-sampatti ko jeet kar usee prakaar apane lakshya kii purti kar letaa he, jis prakaar ek akhetak kukkuron kii sahaayta se mrigadik kaa vadh kar vyaadh apni lakshya-siddhi karata he athwa vijay-praapt juaari jis prakaar jite hue daanv ke dhan ko samet kar swytt kar letaa he. itnaa hi nahin vah shatruon kii poshak samruddhi ko nasht-vinasht bhi kar daalata he. vah ek vikat yoddha he or yuddh main vrik ke samaan hinsa karata he. sabase badi baat to yah he ki vah ‘manaswan’ he.
 indra apane bhakton kaa rakshak, sahaayak evam mitra he. kaha bhi he ki--‘yo brahmano nadhamanasy kireh.............avita’. uski sahaayta ke bina vijaylabh asambhav he. is liye yoddha-gana vijay ke liye or apni raksha ke liye uskaa aavahan karte hai. yah baat nimnlikhit mantra se or bhi spasht ho jaati he :-‘yan krandasi sanyati vihvayete parevar ubhaya amitrah.samaann chidrathmasthivansaa naanaa havete sa janaas indrah..’
 indra aaryon ko anaryon ke viruddh yuddh main sahaayta pradaan kar unhen vijayi banaata he. etdarth vah vastuon kaa hanan evam apane apujakon va virodhiyon kaa vadh karata he. vah jis par prasann hua, use samrudh or jis par aprasann hua, use krush bana detaa he. uske tattad gunon ke prabhaav se ashv, go, gram evam rathadi uske vash main rahete hai. is prakaar vah nikhil vishwa kaa pratinidhi he. devtaa tak uski krupa ke paatr hai.
 indra ne asthir prithvi ko sthery pradaan kiya he. idhar-udhar udate-phirte parvaton ke pankh-chhedan kar indra ne hi unhen tattat sthaan par prasthaapit kiya he. usne dyu-lok ko bhi stabdh kiya or is prakaar antariksh kaa nirmaan kiya. do meghon ke madhya main vaidyut agni athwa do prastar-khandon ke madhya main saamaanya agni kaa janak indra hi he. indra ko surya or hawa ushaa kaa udbhaavak bhi kaha gaya he. vah antariksh-gat athwa bhootalvarti jalon kaa prerak he. isiilie use varsha kaa devtaa maanate hai. prithvi ko hi nahin pratyut sampoorn lokon ko sthir karne vaala athwa unhen rachane vaala bhi indra se bhinn koi or nahin he. isse ‘usne sabhi padaarthon ko gatiman banaaya’ yah arth grahan karne par bhi indra kaa mahatmaya nahin ghatata.
 indra ne bhayavshaat parvaton main chhipe hue ‘shambar’ naam ke daitya ko 40 wein varsh dhund nikaala or uskaa vadh kar diya. bal-pradarshan karne vaale ‘ahi’ naamak daanav kaa bhi usne sanhaar kiya. ukt ‘ahi’ ko maar kar indra ne samarpanshil jalon ko athwa ganga aadi saat nadiyon ko pravaahit kiya. hinsaarth swarg main chadhate hue rohin asur ko bhi indra ne apane vajra se maar daalaa. bal naamak daitya ne asankhya gaayon ko apane baade main niruddh kar rakhaa tha. un gaayon kii lokkalyanarth balpurvak baahar nikaalane kaa shrey indra ko hi he.
 kuch vidvan ahi-vinaash, vrutra-vadh, shambar-sanhaar evam bal-vimardanadi kaa acyaropan karke surya rup main indra dwaara dhruvapradeshy andhkaar kaa naash athwa jalon ko jamaa dene vaali ghor sardi kaa vinaash athwa ahirupi meghon kaa vimardan karke jal-vimochan athwa balarupi meghon se aachchann surya kii kiranrupi gaayon ke vimukt kiye jane kii kalpana karte hai, jo satya se adhik dur nahin prathit hota.
 ‘yah sompa’ kah kar rishi ne indra kii durvyasan-parata kii ore bhi ingit kiya he. ‘som’ indra kaa parampriy peya padaarth he. uske baraabar koi anya devtaa som-paan nahin kar saktaa. ‘som’ use yudhon ke liye shakti or sphurti pradaan karata he.som-sevi hone ke kaaran indra ko ve log parampriy hai, jo som kaa abhishav karte hai athwa pakaa kar use siddh karte hai. aise logon kii vah raksha karata he. itnaa hi nahin, aise priy vyaktiyon ko vah dhan-vaibhav se puraskrit bhi karata he.
 yah baat duusari he ki vah som paayi he, apane apujakon kaa apane aayudh vajra se vadh karata he, shudron ko adhogati pradaan karne vaala athwa apane apujakon ko narak pradaan karne vaala he, phir bhi vah apane anya sadgunon ke kaaran sarvatha poojaneey he. dyavapruthivi ke praani use sadaa naman karte hai. log usase yah prarthana kiya karte hai ki ‘he indra! sundar putr-pautradi se yukt hokar tathaa tumhaare priypaatr bane hue ham sadaa tumhaari prarthana main tatpar rahen.’
 is prakaar spasht he ki indra vaidic devi-devataaon main sarvopari or sarvottam sthaan kaa adhikari he.
 indra kii charitavali main vrutravadh kaa bada mahatva he.
 rugveda main indra kaa naam saat dev-yugmon main bhi aata he. aise yugmon main 11 sookt indra-agni ke liye hai, 9 sookt indra-varun ke liye, 7 indra-vaayu ke liye, 2 indra-som, 2 indra-brihaspati, 1 indra-vishnu or 1 sookt indra-pushan ke liye hai. inamen se sabake saath indra kii samanta hone ke saath bhinnataayen bhi hai. udhaaharan ke liye indra or varun ke yugma ko liya ja saktaa he.yadhyapi varun kaa varnan kaaphi kam sookhton main he, parantu ve indra ke baad sarvaadhik mahneey maane gayi hai. 9 sookhton main indra or varun kaa sanyukt varnan he. donon main anek samantaayein hai. kaha gaya he ki jagat ke adhipati indravarun ne saritaaon ke path khode or surya ko dhuloak main gatiman banaaya. ve vrutra ko pachhadte hai. yuddh main sahaayak hai. upaskon ko vijay pradaan karte hai. krurkarma pamaron par apana amogh vajra phenkate hai.
 in samaantaaon ke baavjood donon main kai vaishamy bhi hai :-
 upanishdon main swaabhaavik vishayanusaar yada-kada indra ko bhi gyaan-prapti hetu utsuk dikhaaya gaya he. chaandogopanishad se aisi ek katha di ja rahi he :-prajapati kii ukti thi ki paparahit, jarashunya, mrityu-shok aadi vikaron se rahit aatma ko jo koi jaan letaa he, vah sampurna lok tathaa sabhi kaamanaayon ko praapt kar letaa he. prajapati kii ukti sunakar devtaa tathaa asur donon hi us aatma ko jaanane ke liye utsuk ho uthe, at: devataaon ke raja indra tathaa asuron ke raja virochan paraspar irshyaabhaav ke saath haathon main samidhaayen lekar prajapati ke paas pahunche. donon ne battis varsh tak brahmacharya paalan kiya, taduparant prajapati ne unke aane kaa prayojan poocha. unki jigyaasa jaanakar prajapati ne unhen sundar vastralankaran se yukt hokar jal se aapurit sakore main swayan ko dekhne ke liye kaha or bataaya ki vahi aatma he. donon sakoron main apana-apana pratibimb dekhakar, santusht hokar chal pade. prajapati ne sochaa ki dev hon yaa asur, aatma kaa saakshaatkaar kiye bina uskaa paraabhav hoga. virochan santusht man se asuron ke paas pahunche or unhen bataaya ki aatma hi poojaneey he. uski paricharya karke manushya donon lok praapt kar letaa he.
 devataaon ke paas pahunchne se purv hi indra ne sochaa ki sakore main aabhushan pahanakar sajjit rup dikhataa he, khandit deh kaa khandit rup, andhe kaa andhaa rup, phir yah ajar-amar aatma kaise hui? ve pun: prajapati ke paas pahunche. prajapati ne indra ko pun: battis varsh apane paas rakhaa taduparant bataaya-'jo swapn main poojit hota hua vichrata he, vahi aatma, amrit, abhaya tathaa brahm hai.' indra pun: punah shankaa lekar prajapati kii seva main prastut hue. is prakaar teen baar battis-battis varsh tak tathaa ek baar paanch varsh tak indra ko brahmacharyavas main rakhkar prajapati ne unhen aatma ke swaroop kaa purna gyaan kuch is tarah karavaaya :-
 puranic devmandal main indra kaa vah sthaan nahin he jo vaidic devmandal main he. puranic devmandal main trimurti-brahma, vishnu or shiv kaa mahatv bad jaataa he. indra phir bhi devadheeraj mana jaataa he. vah dev-lok kii rajdhani amravati main rahata he. yaheen nandan van he, parijaat tathaa kalpavriksha he. sudharma uski rajsabha tathaa sahasr mantriyon kaa uskaa mantrimandal he. shachi athwa indrani patni, airavat hathi tathaa astr vajra athwa ashani he. inke ghode kaa naam ucchanshrava he. jab bhi koi maanav apni tapasya se indrapad praapt karnaa chahta he to indra kaa singhaasana sankat main pad jaataa he. apane singhaasana kii raksha ke liye indra praaia: tapasviyon ko apsaraon se mohit kar pathbhrasht karata hua paaya jaataa he. puraanon main is sambandh kii anek kathaayen milti hai. puranic indra shaktimaan, samrudh or vilaasi raja ke rup main chitrit he. anek shaktiyon se yukt tathaa maanya raja hone par bhi kabhi-kabhi inhen asanyat evam uddhat bhi dikhaaya gaya he, jiske kaaran inkaa patan bhi hote rahaa he. durvasa ke shaap se patan kii ek katha aage di ja rahi he.
 ek baar durvasa rishi ne vidyadhri se praapt santanak pushpon kii ek maala aashirwad ke saath indra ko diya. indra ko aishwarya kaa itnaa mad tha ki unhone vah pushp apane hathi ke mastak par rakh diya. pushp ke prabhaav se hathi uski sugandh se aakarshith hokar hokar use soonghakar prithvi par phenk diya. indra use sanbhaalane main asamarth rahe. durvasa ne unhen shrihin hone kaa shraap diya. amravati bhi atyant bhrasht ho chali. indra pehle brihaspati kii or phir brahma kii sharan main pahunche. samast devtaa vishnu ke paas gayi. unhone lakshmi ko sagar-putree hone kii ajna di. at: lakshmi sagar main chali gayi. vishnu ne lakshmi ke parityag kii vibhinn sthitiyon kaa varnan karke unhen sagar-manthan karne kaa aadesh diya. manthan se jo anek ratna nikle, unamem lakshmi bhi thi. lakshmi ne narayan ko varmala dekar prasann kiya. lakshmi ne devon ko trilok se ab virahit nahin hone kaa vardaan diya.
 devataaon kaa raja indra kehalaata tha. valmikiy ramayana main varnit he ki meghagiri naamak parvat par devataaon ne harith rang ke ashv vaale paakshasan indra ko raja ke pad par abhishikt kiya tha. ramayana main bhi inhen varsha kaa devtaa mana gaya he. gautam ke shaap ke parinamswaroop unhen meshavrushan bhi kaha gaya he. ramayana main inkaa chithran kathor shaasha, mahan yoddha, vishwavandy lokapal tathaa sahanubhutisheel devtaa ke saath-saath vilaasi, irshyaasheel evam shadyantri ke rup main bhi hua he.inhone trishanku ko swarg main pahunchaa dekhakar use vahaan se ulta gira diya. inhone ambarish ke yajna-pashu kaa apharan kar liya tha. ambarish ne jab richik ke manjhale putr shunagashep ko yajna-pashu banaaya to shunagashep kii stuti se prasann hokar inhone use bachaaya tathaa dderghaayu banaaya. inke prati aadar bhav tathaa sankat se bachaane kii bhaavana jan-saamaanya main barkaraar he. van-yatra main ram kii raksha ke liye kausalya indra kaa bhi aahvaan karti he. ramayana main inkaa shadyantri rup bhi dikhataa he. ek satyawadee or pavitra tapasvi kii tapasya main vighn daalane ke liye inhone apana uttam khadg dharohar ke rup main use de diya tha. vaidic indra bhaybheet nahin hote the. ramayana main indra bhi ravan ke bhay se kaanp uthte the. marutt ke yajna ke samay ravan ko upasthit dekhakar indra mor ban gayi the. haalaanki inaki veerta asandigdh rahi he. shachi se vivaah ke liye inhone shachi ke pita pulom tathaa chhalpurvak shachi ko harne vaale anuhlad ko bhi maar daalaa tha. ravan ke swarg par akraman ke samay devsena ko vinasht hote dekhakar inhone bina kisi ghabrahat ke ravan kaa saamana kar use yuddh se vimukh kar diya tha. meghnad maaya ke bal se hi inhen bandi bana paaya tha. ram-ravan yuddh dekhakar dev-gandharv-kinnaron ne kaha ki yah yuddh samaan nahin he kyonki ravan ke paas to rath he or ram paidal hai. at: indra ne apana rath ram ke liye bheja, jisamen indra kaa kavach, vishaal dhanush, baan tathaa shakti bhi the. vineet bhav se haath jodakar matli ne ramchandra se kaha ki ve rathadi vastuon ko grahan karen or jaise mahan indra daanvon kaa sanhaar karte hai, usee tarah ravan kaa vadh karen. yuddh-samaapti ke baad ram ne matli ko ajna di ki vah indra kaa rath aadi lautaakar le jaay.
 indra ke prasang main kuch log ahalya kii puranic katha ko managasaint vaidic sandarbh dekar uski manamaani vyakhya karke apni vidwata kaa anarthak pradarshan karte hai. vaise log vaidic sandarbh ke naam par ahalya kaa arth 'bina hal chalaayi hui bhoomi' arth karte hai. is sandarbh main anivarytah dhyatavya pehali baat yah he ki rugveda main 'ahalya' yaa 'ahilya' shabd kaa prayog hua hi nahin he. rugveda hi nahin, anya vaidic samhitagranthon main bhi yah shabd nahin he. brahman granthon main iskaa ullekh maatr he. shatapath brahman main indra ke liye 'ahalyaayai jaar' shabd kaa prayog hua he. spashtatah yah prayog usee katha kii ore sanket karata he jiskaa varnan valmikiy ramayana aadi granthon main he. duusari baat yah ki rugveda main 'hal' shabd kaa bhi prayog nahin hua he. krishikarya main prayukt hal ke liye rugveda main 'langal' shabd kaa prayog hua he. hal ke liye prayukt doosraa shabd he 'sira' anya samhita granthon tathaa brahmanon main bhi 'hal' kaa prayog nahin he. vastutah hal kaa prayog vedangon ke samay main sambhavtah aarambh hua hoga or loukik sanskrit main hi iskaa adhik prayog hua he. aisi sthiti main ahalya kii purvokt vyakhya kam-se-kam vaidic sandarbhon se bhinn athwa dur avashya he. rahi pratikatmak vyakhya kii baat to vah to anekanek puranic kathaon ke liye sambhav he or aise praytn hote bhi rahe hai. parantu indra tathaa ahalya kii katha ko managasaint vaidic sansparsh dekar uske katharoop ko ram kaa ishwartv siddh karne ke liye ramakatha ke kaviyon kii kalpana maananaa vastav main ram tathaa ishwar ke prati apni tathyaheen ashraddha prakat karnaa hi he jo vastutah apni vyaktigat manyata kii baat he; kisi gyanakoshiya saamagree ke liye sarvatha anupyukt he.
 valmikiy ramayana main indra-ahalya prasang kii katha di gayi he. indra ne gautam kii dharmapatni ahalya kaa satitv apharan kiya tha. kahani is prakaar he- shacheepati indra ne ashram se gautam kii anupasthiti jaanakar or muni kaa vesh dhaaran kar ahalya se kaha.. 17.. he ati sundari! kamijan bhogavilas ke liye ritukal kii pratiksha nahin karte, arthath yah baat nahin maanate ki jab stri masik dharm se nivruth hon keval tabhi unke saath samagam karnaa chahie. atah he sundar qamar vaali! main tumhaare saath samagam karnaa chahta hum.. 18.. vishwamitra kehete hai ki he raghunandan! vah moorkha muniveshdhari indra ko pahchaan kar bhi is vichaar se ki 'swayan devraj indra mujhe chaahate hai', is prastaav se sahamat ho gayi.. 19.. tadnantar vah santushtchitt hokar devataaon main shreshth indra se boli ki he surottam! main krutharth ho gayi. ab aap yahaan se sheeghra chale jaaiye.. 20.. tab indra ne bhi hanste hue kaha ki he sundar nitambon vaali! main purna santusht hum. ab jahaan se aayaa hum, vahaan chalaa jaaounga. is prakaar ahalya ke saath sangam kar vah kutiyaa se niklaa.
 valmikiy ramayana main is prasang kaa kaaphi had tak maanviya rup main varnan he. yahan ahalya ke pathar yaa nadi hone kaa ullekh bhi nahin he. shaap main bas yahi kaha gaya he ki vah lambe samay tak sabase chhipakar rahegi. vaayu pikar hi arthath upwas karti hui rahegi or ram ke aane par unka aatithy-satkar karne par purv rup main aa jaaegi. shaap kii samaapti ke bare main bhi spasht likhaa he ki ram ke darshan se pehle usko dekh paanaa kisi ke liye kathin tha, ram ke darshan ho jane par vah sabko dikhaayi dene lagi. isse puri tarah spasht he ki shila yaa nadi hone kii kalpana valmikiy ramayana se bahut baad kii he. tridevon kii shreshthata sthapit hone tathaa indra kii mahatta nirantar kam hone ke kram main hi sara dosha indra par hi madh diya gaya or ahalya kaa charitra paavan mana gaya.
 katipay vidwaanon ne is katha ko pratikatmak arth dene kaa praytn kiya he. dharmik granthon main rahasywaadee shabdaawalee kaa prayog prachinkaal se prachlit he usapar vaidic shabdaawalee sone pe suhaaga kaa kaam karti thi at: uparokt kathan pratikatmak bhi ho saktaa he. vishleshan karne par bhinn-bhinn arth saamne aate hai:-
 loukik sanskrit main ahalya kaa ek arth hota he " bina hal chali " yani banjar bhoomi. jaisaa ki gyaat hi he indra duusare deshon par akraman karata tha to parinaam swaroop hari-bhari bhoomi banjar ho jaati thi indra, is bhojan ke strot yaa jangal ke strot jisase fal, kand-mul aadi milte the unhen nasht kar ke apane dushmano ko nuksaan pahunchaata tha. kalantar main vishwamitra ne ram se jab kaha ki ye ahalya he, to ho saktaa he unka taatpary ho ki ye "bina hal chali" yani banjar bhoomi he ise upjau banaao or ram ne us bhoomi ko phir se upjau banaaya ho.doosraa prasang 'nadi' ke sandarbh main 'brahmpurana " or "anand ramayana " ke anusaar ho saktaa he. apbhransh main 'sira ' shabd ke do arth hai ek to pathar or doosraa sukhi nadi. jaisaa krishi ke rup main vishleshan kiya gaya he usee tarah yah bhi ho saktaa he ki vastut: koi nadi hogi jo indra ke dushman desh main jaati hogi or uske mukhya pani ke strot ko indra ne sukha diya hoga taaki dushman desh ko pani na mil sake or baad main ram ne ise jalayukt banaaya hoga.
 is prakaar dekhen to ahalya-prasang prakruti kaa maanvikaran maatr he.
 mahabharat main indra kaa puranic swaroop hi miltaa he. yahaan unka vaidic-sahitya main varnit gaurav nahin rah gaya he. inhen visheshtah 'shakr' naam se sambodhit kiya gaya he. apana devraj pad kho jane kaa bhay inhen baraabar sataaya karata he or isse bachane ke liye ye uchit-anuchit praytn karte rahete hai. vishwamitra ke tap se bhaybheet hokar menka naamak apsara ko unka tap bhang karne bheja. sharadvat ke tap se bhaybheet hokar jaanapadi naamak apsara ko unka tap bhang karne bheja. yavakrit ke tap se bhaybheet hokar indra ne ek brahman kaa rup dhaaran kar unhen tap se virat kiya.
 valmikiy ramayana main varnit ahalya-prasang kaa ullekh mahabharat main bhi miltaa he. yahan use balaat-kaary mana gaya he.
 rugveda main ullikhit indra ke 'harishmashru' hone kaa kathatmak samarthan mahabharat main bhi miltaa he. yahan kaha gaya he ki gautam ke shaap ke kaaran hi indra ko harishmashru hona padaa.
 ye hi arjuna ke pita the. vritrasur ke bhay se sabhi devataaon ne apni shaktiyaan inhen samarpit kar di thi. isliye arjuna ko unase hi divyastra praapt karne ke liye kaha gaya. inase sambandhit anek kahaniyaan mahabharat main di gayi hai.
 indra vastutah ek pad kaa naam he. devataaon ke raja ke pad ko 'indra' kehete hai. us pad par baithne vaale vyakti kaa naam bhi indra ho jaataa he. iske sanket to anek puranic kathaon evam vivaranon main miltaa he, parantu mahabharat ke anek sandarbhon se yah bhaleebhanti spasht ho jaataa he ki yah ek pad kaa naam he. jin-jin kathaon main ye pad chhin jane se bhaybheet hote hai un kathaon ke saath indra banane kii anya vyaktiyon kii kathaon ko milakar dekhne par baat bilkul spasht ho jaati he. anek jagah 'indra' shabd kaa vyaktivachi prayog na hokar padvachi prayog hua he. kuch sandarbh drashtavy hai :-
 shiv ne indra ko moorchhit kar purvakaal ke anya chaar indron ke saath ek gupha main daal diya. indrapad kii abhilaashaa rakhane vaale nirkasur kaa vishnu ne vadh kiya. shakr ke netritv main rishiyon, devataaon ne skanda se devon kaa 'indra' banane ke liye kaha. brahmahatya se grast ho jane par shakr ke indra-pad chhod dene par nahush 'indra' bane. baad main nahush kaa patan hone par vishnu ke aadeshaanusaar ashwamedh yajna kaa anushthan karke shakr ne punah indra-pad praapt kiya. inke sivaa bhi indra-pad ke anek spasht ullekh mahabharat main uplabdh hai.
 vishnupurana main tritiy ansh ke pratham evam dwitiya adhyay main tathaa bhagwat mahapurana ke ashtum skandh ke pratham evam trayodash adhyay main 14 manvantaron ke alag-alag indron ke naam diye gayi hai.
 mahakavi swayambhu virachit 'paum chariu' mahakavy kii atiumo sandhi main ek aise vyakti kii katha di gayi he jisane devraj indra se prabhavit hokar apane naam ke saath sab kuch indravat karnaa chaha tha.
 rathnoopur nagar ke vidyadhar raja sahasraar kii sunitambini pinpayodhara patni kaa naam tha maanas sundari. surashri se use jo putr hua, uskaa naam indra rakhaa gaya. indra jab raja bana to sahaayak vidyadharon main se mantri kaa naam rakhaa brihaspati, hathi airavat, isi prakaar pawan, kuber, varun, yama or chandra tathaa apni gayikaon ke naam urvashi, rambha, tilottama aadi rakhkar ghoshit kiya ki indra ke jo-jo chihn hai ve mere bhi hai. main prithvi mandal kaa indra hoon. uski samruddhi kii baat sunakar lanka ke shaasha rakshas maali ne apane bhai sumali tathaa vishaal sena ke saath akraman kiya. ghamaasan yuddh ke pashchaat rakshasraj maaraa gaya tathaa sumali pataal lanka main pravesh kar gaya. indra kuch samay ke liye indravat shashan karne laga.
 yah katha paum chariu kii anya anek kathaon kii tarah hi sanskrit-parampara se bilkul bhinn he. valmikiy ramayana main is vidyadhar indra kaa ullekh to nahin hi he, maali ke vadh ke bare main bhi spasht likhaa he ki rakshason dwaara swarglok par akraman ke samay dwandv yuddh main vishnu ne sudarshan chakra se uskaa vadh kar daalaa.
 bogajkoi shilaalekh ke anusaar mitnni jati ke devataaon main varun, mitra evam naasatyon ke saath indra kaa bhi ullekh miltaa he . irani dharm main indra kaa sthaan he, parantu devataroop main nahin, daanavaroop main. verethraghn vahaan vijay kaa devtaa he, jo vastutah 'vrutraghn' kaa hi roopaantar he. isi kaaran da.kith indra ko bharat-parsik ekta ke yug se sambaddh maanate hai.
