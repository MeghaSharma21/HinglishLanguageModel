 'chal se paanaa maan jagat main kilvish he, mel hi to he, 
 unchaa bana aapke aage, sachmuch yah chal hi to he. 
 paata tha sammaan aaj tak dani, vrati, bali hokar, 
 ab jaaounga kahan swayan guru ke saamne chali hokar? 
 
 
 'karen bhasma hi mujhe dev! sammukh he mastak nat meraa, 
 ek kasak rah gayi, nahin puraa jivan kaa vrath meraa. 
 guru kii krupa! shaap se jalakar abhi bhasma ho jaaounga, 
 par, madandh arjuna kaa mastak dev! kahan main paaoonga? 
 
 
 'yah trishna, yah vijay-kaamana, mujhe chhod kya paayegi? 
 prabhu, atrupt vaasana mare par bhi mujhe ko bharamaayegi. 
 duryodhana kii haar devtaa! kaise sahan karunga main? 
 abhaya dekh arjuna ko marakar bhi to roj marunga main? 
 
 
 'parashuram kaa shishy karn, par, jivan-daan na maangega, 
 badi shaanti ke saath charan ko pakad praan nij tyaagega. 
 prastut hoon, den shaap, kintu antim sukh to yah paane den, 
 inhen paad-padmon ke upar mujhako praan ganvaane den.' 
 
 
 lipat gaya guru ke charnon se vikal karn itnaa kahkar, 
 do kanikas giriin ashru kii guru kii aankhon se bah kar. 
 bole- 'hai, karn tu hi pratibhat arjuna kaa nami he? 
 nishchal sakha dhartarashtron kaa, vishwa-vijay kaa kaami he? 
 
 
 'ab samajha, kisalie raat-din tu vaisaa shram karata tha, 
 mere shabd-shabd ko man main kyon seepi-sa dharta tha. 
 dekhen aganit shishy, dron ko bhi kartab kuch sikhalaayaa, 
 par tujh-sa jigyaasu aaj tak kabhi nahin maine paaya. 
 
 'tu ne jeet liya tha mujhako nij pavitrataa ke bal se, 
 kya tha pataa, luutane aayaa he koi mujhako chal se? 
 kisi or par nahin kiya, vaisaa saneh main karata tha, 
 sone par bhi dhanurveda kaa, gyaan kaan main bharta tha. 
 
 
 'nahin kiya carpanya, diya jo kuch tha mere paas ratan, 
 tujhmen nij ko saunp shant ho, abhi-abhi pramudit tha man. 
 paapi, bol abhi bhi mukh se, tu na soot, rathchaalak he, 
 parashuram kaa shishy vikrami, vipravansh kaa balak he. 
 
 
 'soot-vansh main mila surya-sa kaise tej prabal tujko? 
 kisne laakar diye, kahan se kavach or kundal tujko? 
 sut-sa rakhaa jise, usko kaise kathor ho maarun main? 
 jalte hue krodh kii jwaala, lekin kahan utaaruun main?' 
 
 
 pad par bolaa karn, 'diya tha jisko aankhon kaa pani, 
 karnaa hoga grahan usee ko anal aaj he guru gyani. 
 barasaayiye anal aankhon se, sir par use sanbhaaluunga, 
 dand bhoga jalakar munisattam! chal kaa paap chhudaa loonga.' 
 
 
 parashuram ne kaha-'karn! tu bedh nahin mujhako aise, 
 tuje pataa kya sata rahaa he mujhako asamanjas kaise? 
 par, tuune chal kiya, dand uskaa, avashya hi paayegaa, 
 parashuram kaa krodh bhayanak nishphal kabhi na jaayegaa. 
 
 
 'maan liya tha putr, isi se, praan-daan to detaa hoon, 
 par, apni vidya kaa antim charam tej har letaa hoon. 
 sikhalaayaa brahmastra tuje jo, kaam nahin vah aayegaa, 
 he yah meraa shaap, samay par use bhul tu jaayegaa. 
 
 karn vikal ho khadaa hua kah, 'hai! kiya yah kya guruvar? 
 diya shaap atyant nidarun, liya nahin jivan kyon har? 
 varshon kii sadhana, saath hi praan nahin kyon lete hai? 
 ab kis sukh ke liye mujhe dharti par jeene dete hai?' 
 
 
 parashuram ne kaha- 'karn! yah shaap atal he, sahan karo, 
 jo kuch maine kaha, use sir par le sadar vahan karo. 
 is mahendra-giri par tumne kuch thodaa nahin kamaaya he, 
 meraa sanchit nikhil gyaan tuune majhase hi paaya he. 
 
 
 'rahaa nahin brahmastra ek, isse kya aata-jaataa he? 
 ek shastr-bal se na vir, koi sab din kehalaata he. 
 nayi kala, nutan rachanaayen, nayi sujh nutan saadhan, 
 naye bhav, nutan umang se, vir bane rahete nutan. 
 
 
 'tum to swayan deept paurush ho, kavach or kundal-dhari, 
 inke rahete tumhen jeet paayegaa koun subhat baari. 
 acha lo var bhi ki vishwa main tum mahaan kahalaaoge, 
 bharat kaa itihaas kirti se or dhaval kar jaaoge. 
 
 
 'ab jaao, lo vidaa vatsa, kuch kadaa karo apane man ko, 
 rahane dete nahin yahan par ham abhishpt kisi jan ko. 
 hai chhinana padaa mujhi ko, diya hua apana hi dhan, 
 soch-soch yah bahut vikal ho rahaa, nahin jaane kyon man? 
 
 
 'vrath kaa, par nirvaah kabhi aise bhi karnaa hota he. 
 is kar se jo diya use us kar se harnaa hota he. 
 ab jaao tum karn! krupa karke mujhako nihsang karo. 
 dekho mat yon sajal drushti se, vrath meraa mat bhang karo.
