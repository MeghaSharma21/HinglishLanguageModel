 hadi rani salumbar ke sardaar raav ratan singh choonaavat kii patni thi.
 shaadi ko mahaj ek saptaah hua tha. na haathon kii mehandi chhuti thi or na hi pairon kaa aalata. subah kaa samay tha. haada sardaar gahari neend main the. rani saj dhajkar raja ko jagaane ai. unki aakhon main neend kii khumaari saaf jhalak rahi thi. rani ne hansi thitholi se unhen jagaanaa chaha. is bich darban aakar vahaan khadaa ho gaya. raja kaa dhyaan na jane par rani ne kaha, maharana kaa doot kaaphi der se khadaa he. vah thakur se turant milanaa chaahate hai. aapke liye koi aavashyak patr laayaa he use abhi dena jaruri he. asamay main doot ke aagaman kaa samachar. thakur hakkaa bakka rah gaya. ve sochane lage ki avashya koi vishesh baat hogi. rana ko pataa he ki vah abhi hi byaah kar ke laute hai. apaat kii ghadi hi ho sakati he. usne hadi rani ko apane kaksh main jane ko kaha, doot kaa turant laakar bithaao. main nityakarm se sheeghra hi nipatakar aata hum, haada sardaar ne darban se kaha. sardaar jaldi jaldi main nivrutt hokar baahar aayaa. sahasaa baithak main baithe rana ke doot par uski nigaah ja padi. aupchaarikta ke baad thakur ne doot se kaha, are shardool tu. itani subah kaise? kya bhabhi ne ghar se khaded diya he? sara majaa phir kirkira kar diya. sardaar ne phir doot se kaha, teri nai bhabhi avashya tum par naaraaz hokar andar gai hogi. nai nai he na. isliye bechaari kuch nahin boli. aisi kya afat aa padi thi. do din to chaiyn kii bansi baja lene dete. miyaan bivi ke bich main kyon kebab main haddi banakar aa baithe. acha bolo rana ne mujhe kyon yaad kiya he? vah tahaakaa markar hans padaa. donon main gahari dosti thi. saamaanya din agar hote to vah bhi hansi main jawaab detaa. shardool khud bhi bada hansod tha. vah hansi majaak ke bina ek kshan ko bhi nahin rah saktaa tha, lekin vah bada gambhir tha. dost hansi chodo. sachmuch badi sankat kii ghadi aa gai he. mujhe bhi turant waapas lautnaa he. yah kahkar sahasaa vah chup ho gaya. apane is mitra ke vivaah main baaraati banakar gaya tha. uske chehre par chai gambhirtha kii rekhaon ko dekhakar haada sardaar kaa man ashankit ho uthaa. sachmuch kuch anhoni to nahin ho gayin he. doot sankoch rahaa tha ki is samay rana kii chitthee vah mitra ko de yaa nahin. haada sardaar ko turant yuddh ke liye prasthaan karne kaa nirdesh lekar vah laayaa tha. use mitra ke shabd samaran ho rahe the. haada ke pairon ke nakhunon main lage mahavar kii laali ke nishaan abhi bhi vaise ke vaise hi ubhare hue the. nav vivaahit hadi rani ke haathon kii menhadi bhi to abhi sukhi na hogi. pati patni ne ek duusare ko thik se dekha pahachaanaa nahin hoga. kitna dukhadaayi hoga unka bichhoh? yah samaran karte hi vah sihar uthaa. pataa nahin yuddh main kya ho? vaise to rajput mrityu ko khilonaa hi samajhataa hai. ant main ji kadaa karke usne haada sardaar ke haathon main rana rajsingh kaa patr thama diya. rana kaa uske liye sandesh tha.
 veeravar. avilamb apni sainya tukdi ko lekar aurangzeb kii sena ko roko. musalmaan sena uski sahaayta ko aage bad rahi he. is samay aurangzeb ko main ghere hue hum. uski sahaayta ko bad rahi fouj ko kuch samay ke liye uljhaakar rakhana he taaki vah sheeghra hi aage na bad sake tab tak main puraa kaam nipat letaa hum. tum is kaary ko badi kushalta se kar sakate ho. yadhyapi yah bada khatarnaak he. jaan kii baaji bhi lagaani pad sakati he. mujhe tum par bharosa he. haada sardaar ke liye yah pariksha kii ghadi thi. ek ore mughalon kii vipul sena or uski sainik tukdi ati alp he. rana rajsingh ne mewar ke chhine hue kshetron ko mughalon ke changul se mukt kara liya tha. aurangzeb ke pita shahjahan ne apni edi chotii kii takat laga di thi. vah chup hokar baith gaya tha. ab shashan kii bagdor aurangzeb ke haathon main ai thi. rana se charumati ke vivaah ne uski dwesh bhaavana ko or bhi bhadkaa diya tha. isi bich main ek baat or ho gayin thi jisane rajsingh or aurangzeb ko aamane saamne laakar khadaa kar diya tha. yah sampurna hindu jati kaa apmaan tha. islam ko kubul karo yaa hindu bane rahane kaa dand baro. yahi kah kar hinduon par usne jajia kar lagaaya tha.rana rajsingh ne iskaa virodh kiya tha. unka man bhi ise sahan nahin kar rahaa tha. iskaa parinaam yah hua kai anya hindu raajaaon ne use apane yahaan lagu karne main anakani kii. unka saahas bad gaya tha. gulaami kii zanjeeron ko tod phenkane kii agni jo mand pad gayin thi phir se prajjwalit ho gai thi. dakshin main shivaji, bundelkhand main chhatrasaal, punjab main guru govind singh, marwar main rathod vir durgadas mughal sultanate ke viruddh uth khadey hue the. yahaan tak ki amer ke mirza raja jaisingh or marwar ke jaswant singh jo mughal sultanate ke do pramukh stambh the. unamem bhi swatantraaa premiyon ke prati sahanubhuti utpann ho gai thi.mughal badshaah ne ek badi sena lekar mewar par akraman kar diya tha. rana rajsingh ne sena ke teen bhaag kiye the. mughal sena ke aravali main na ghusane dene kaa daayitv apane bete jaisingh ko saupa tha. ajmer kii ore se badshaah ko milane vaali sahaayta ko rokane kaa kaam duusare bete bhim singh kaa tha. ve swayan akbar or durgadas rathod ke saath aurangzeb kii sena par tut pade the. sabhi morchon par unhen vijay praapt hui thi. badshaah aurangzeb kii badi priy cokesian begum bandi bana lee gayin thi. badi kathinaayee se kisi prakaar aurangzeb praan bachaakar nikal sakaa tha. mewar ke maharana kii yah jeet aisi thi ki unke jivan kaal main phir kabhi aurangzeb unke viruddh sir na uthaa sakaa tha.
 lekin kya is vijay kaa shrey keval rana ko tha yaa kisi or ko? haada rani or haada sardaar ko kisi bhi prakaar se gam nahin tha. mughal badshaah jab chaaron ore rajputon se ghir gaye. uski jaan ke bhi laale pade the. uskaa bachakar nikalnaa mushkil ho gaya tha tab usne dilli se apni sahaayta ke liye atirikt sena bulawaai thi. rana ko yah pehle hi gyaat ho chukaa tha.unhone mughal sena ke maarg main avrodh utpann karan ke liye haada sardaar ko patr likhaa tha. vahi sandesh lekar shardool singh mitra ke paas pahunchaa tha. ek kshan kaa bhi vilamb na karte hue haada sardaar ne apane sainikon ko kooch karne kaa aadesh de diya tha. ab vah patni se antim vidaai lene ke liye uske paas pahunchaa tha.
 kesaria bana pahane yuddh vesh main saje pati ko dekhakar hadi rani chaunk padi vah achambhit thi. kahaan chale swami? itani jaldi. abhi to aap kah rahe the ki chaar chah maheenon ke liye yuddh se fursat mili he aaraam se kategi yah kya? aashcharya mishrit shabdon main hadi rani pati se boli. priy. pati ke shaury or parakram ko parakhane ke liye liye hi to kshatraniyan isi din kii pratiksha karti he. vah shubh ghadi abhi hi aa gai. desh ke shatruon se do do haath hone kaa avasar mila he. mujhe yahaan se avilamb nikalnaa he. hansate-hansate vidaa do. pataa nahin phir kabhi bhent ho yaa na ho haada sardaar ne muskaraa kar patni se kaha. haada sardaar kaa man ashankit tha. sachmuch hi yadi na lautaa to. meri is ardhangini kaa kya hoga ? ek ore kartavya or duusari ore tha patni kaa moh. isi antardvand main uskaa man fansaa tha. usne patni ko rana rajsingh ke patr ke sambandh main puri baat vistaar se bataa di thi.vidaai maangate samay pati kaa galaa bhar aayaa he yah hadi raji kii tej ankhon se chipa na rah sakaa. yadhyapi haada sardaar ne use bharsak chhipaane kii koshish kii. hataash man vyakti ko vijay se dur le jaataa he. us vir bala ko yah samajhate der na lagi ki pati ranbhumi main to ja rahaa he par mohagrast hokar. pati vijayshri praapt karen iske liye usne kartavya kii vedi par apane moh kii bali de di. vah pati se boli swami jaraa thahrie. main abhi ai. vah daudi-daudi andar gayin. aarti kaa thaal sajaayaa. pati ke mastak par tikaa lagaaya, uski aarti utaari. vah pati se boli. main dhanya ho gayin, aisa vir pati paakar. hamaara aapkaa to janm janmaantar kaa saath he. rajput ramaniyan isi din ke liye to putr ko janm detii hai aap jaaen swami. main vijay maala liye dwaar par aapaki pratiksha karuungi. usne apane netron main umadte hue aansuon ko pi liya tha. pati ko durbal nahin karnaa chaahati thi. chalate chalate pati usase bolaa priy. main tumko koi sukh na de sakaa, bas iskaa hi dukh he mujhe bhul to nahin jaaogi ? yadi main na rahaa to ............. uske vaakya puure bhi na ho paae the ki hadi rani ne uske mukh par hatheli rakh di. na na swami. aisi ashubh baaten na bolon. main vir rajputani hum, phir vir kii patni bhi hum. apana antim dharm acchhee tarah jaanati hum aap nishchit hokar prasthaan karen. desh ke shatruon ke daant khattey karen. yahi meri prarthana he.haada sardaar ne ghode ko aid lagaayi. rani use ekatak niharti raheen jab tak vah ankhe se ojhal na ho gaya. uske man main durbalata kaa jo tufaan chipa tha jise abhi tak usne barabas roak rakhaa tha vah ankhon se bah niklaa. haada sardaar apni sena ke saath hawa se bate karata uda ja rahaa tha. kintu uske man main rah rah kar aa rahaa tha ki kahi sachmuch meri patni mujhe bisar na den? vah man ko samajhaata par usak dhyaan udhar hi chalaa jaataa. ant main usase rahaa na gaya. usne aadhe maarg se apane vishwast sainikon ke rani ke paas bheja. uskon phir se samaran karaayaa tha ki mujhe bhoolanaa mat. main jarur lautoonga. sandesh vaahak ko aashwast kar rani ne lautaaya. doosar din ek or vaahak aayaa.phir vahi baat. tisare din phir ek aayaa. is baar vah patni ke naam sardaar kaa patr laayaa tha. priy main yahaan shatruon se loha le rahaa hum. angad ke samaan pair jamaarak unako roak diya he. majaal he ki ve jaraa bhi aage bad jaaen. yah to tumhaare raksha kavach kaa pratap he. par tumhaare badi yaad aa rahi he. patr vaahak dwaara koi apni priy nishaani avashya bhej dena. use hi dekhakar main man ko halkaa kar liya karunga. hadi rani patr ko padhakar soch main pad gayin. yuddhrat pati kaa man yadi meri yaad main hi rama rahaa unke netron ke saamne yadi meraa hi mukhdaa ghumta rahaa to vah shatruon se kaise ladenge. vijay shri kaa varan kaise karenge? uske man main ek vichaar kaundha. vah sainik se boli vir ? main tumhen apni antim nishaan de rahi hum. ise le jaakar unhen de dena. thaal main sajaakar sundar vastra se dhakkar apane vir senapati ke paas pahunchaa dena. kintu ise koi or na dekhe. ve hi khol kar dekhen. saath main meraa yah patr bhi de dena. hadi rani ke patr main likhaa tha priy. main tumhen apni antim nishaani bhej rahi hum. tumhaare moh ke sabhi bandhanon ko kaat rahi hum. ab befric hokar apane kartavya kaa paalan karen main to chali... swarg main tumhaari baat johuungi.palak jhapakate hi hadi rani ne apane qamar se talwaar nikaal, ek jatke main apane sir ko uda diya. vah dharti par ludhak padaa. sipaahi ke netro se ashrudhara bah nikali. kartavya karm kathor hota he sainik ne swarna thaal main hadi rani ke kate sir ko sajaayaa. suhaag ke chunar se usko dhakaa. baari man se yuddh bhoomi kii ore daud padaa. usko dekhakar haada sardaar stabdh rah gaya use samaj main na aayaa ki uske netron se ashrudhara kyon bah rahi he? dhire se vah bolaa kyon yadusingh. rani kii nishaani le aae? yadu ne kaanpate haathon se thaal uski ore badha diya. haada sardaar fatty ankhon se patni kaa sir dekhtaa rah gaya. uske mukh se keval itnaa niklaa uf hai rani. tumne yah kya kar daalaa. sandehi pati ko itani badi sajaa de daali khayr. main bhi tumse milane aa rahaa hum.
 haada sardaar ke moh ke saare bandhan tut chuke the. vah shatru par tut padaa. itnaa apratim shaury dikhaaya tha ki uski misaal milanaa bada kathin he. jivan kii aakhri saans tak vah landta rahaa. aurangzeb kii sahaayak sena ko usne aage nahin hi badaae diya, jab tak mughal badshaah maidan chhodkar bhaag nahin gaya tha. is vijay ko shrey kisko? rana rajsinghi ko yaa haada sardaar ko. hadi rani ko athwa uski is anokhi nishaani ko?
 raav jaswant sih yashasvi thi. khaam kii maadadi :-salumbar ke raav chundawat ratan singh ke liye haada shabd kaa prayog uchit pratit nahin hota hai.hadi rani ko sambhavat: bundi ke haada shaskaon kii putree hone ke kaaran hadi rani kaha gaya.
