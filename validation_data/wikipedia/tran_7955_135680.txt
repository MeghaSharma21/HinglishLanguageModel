 rameces dwitiya yaa rameces mahaan pracheen misr ke navin rajya ke unnisve vansh kaa teesraa firo tha. rameces apni yuddh niti or kai safal sainya abhiyaanon ke liye prasiddh he. rameces misr ko apane charam tak le gaya tha or kaanan or nubia par vijay praapt kar use apane adheen kiya tha.
 rameces 14 varsh kii umr main misr kaa uttaradhikari or yuvaraj bana, apane bachapan main hi vah misr ke singhaasana par baitha or 66 varsh tak 90 kii umr tak shashan karata rahaa jo kii ab tak kaa sabase lanbaa shashan kaal he. apane shashan kaal kii shuruyaat main usne pehle smarak or mandir banane or nagar basaane par dhyaan diya. usne pi rameces naam kaa nagar basaaya or phir use apni nai rajdhani banaai taaki syria par hamalaa kiya ja sake.
 rameces pracheen misr kaa sabase prasiddh or shaktishaalee firo tha, saath hi misr kaa aakhri mahaan firo bhi| uski mrityu ke baad misr kamjor pad gaya or phir videshi samrajyon kaa praant ban gaya. rameces dwitiya ke pratap ke kaaran log pichley sabhi mahaan firo jaise seti pratham or thuthomos tritiy kii veerta ko bhul gaye. rameces dwitiya ke baad ke firo use mahaan purakhaa kehete, vah tuthankhamun ke baad misr kaa sabase prasiddh firo mana jaataa he.
 apane shashan kaal kii shuruyaat main rameces ne kai abhiyaan or yuddh kiye taaki misr ke khoye hue praant dubaara misr ke adheen ho. rameces ne kuch vidroh roke nubia ke or libya ko apane adheen kiya. prasiddh kadesh ke yuddh se hamen uske yudhaniti ke bare main pataa chalata he.
 rameces ke shashan kaal ke dusre varsh hi samudri luutere jinhen misr vaasi samudr ke log yaa sherdan kehete the unhone misr main lutpaat shuru kar di. yah luutere koun the is bare main adhik jaankaree nahin he par vidwaanon ke anusaar ye luutere bumadhya sagar ke the. rameces ne in luutero ke viruddh abhiyaan shuru kiya jo baad main safal sabit hua. yah luutere phir misr kii sena main aa gai or kai sainya abhiyaanon main inhone rameces kaa saath diya.
 apane shashan kaal ke chauthe varsh rameces ne syria par akraman kiya, vahaan usne kanan desh par akraman kiya or vijay pai. vah kanan ke rajkumaar ko bandi banaakar apane saath misr le gaya. phir rameces ne amurru naam ke hittite samrajya ke praant ko apane adheen kar liya.
 apane pehle abhiyaan ke safal hone ke baad rameces ne apane shashan kaal ke paanchave varsh par kadesh nagar par hamalaa kiya jo hittite samrajya kaa adheen tha par pehle seti pratham ke adheen tha. hittite samrajya bhi taiyaar tha or usne bhi ek badi sena ke saath hamalaa kiya. yah yuddh kadesh ke yuddh ke naam se prasiddh hua. hittite samrajya kaa raja muvatalli dwitiya ne apane pados ke 19 rajya ke saath rameces ke viruddh ek sangh bana liya tha, vahi rameces ne bhi apane kai mitra rajyon kii sena ke saath kadesh 
 misr ke uttar main keval kanan hi rameces ke adheen tha or syria hittite samrajya ke adheen tha. hittite samrajya ke saath milakar kanan ke rajkumaar ne vidroh shuru kar diya misr ke viruddh jis kaaran rameces ko dubaara syria janaa padaa| rameces ke shashan kaal ke 7ve varsh vah syria gaya or is baar usne hittite sena ko parrast kar diya. is abhiyaan ke dauraan rameces ne apni sena ko 2 tukdi main baat diya, ek kaa netritv vah khud kar rahaa tha or usri tukdi netritv usne apane putr amun-her-khepeshef ko diya or usne shasu kaabile ko haraate hue mrit sagar or sir parvat apane adheen kiya. phir amun-her-khepeshef ne moab rajya jeeta. rameces ne jerusalem ko jitate hue aage bada or moab ke rajya main pahocha jaha usne apni sena ko sammilit karte hue damishq or phir upi nagar par vijay praapt kar syria par apana shashan shuru kiya. 
