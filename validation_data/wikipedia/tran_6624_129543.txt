 karani mata kaa mandir ek prasiddh hindu mandir he jo rajasthan ke bikaner jile main sthit he. isamen devi karani mata kii murti sthapit he. yah bikaner se 30 kilometre dakshin disha main deshnok main sthit he. yah mandir chuhon kaa mandir bhi kahalaaya jaataa he. mandir mukhyatah kaale chuhon ke liye prasiddh he. is pavitra mandir main lagbhag 20000 kaale chuuhe rahete hai.  mandir ke mukhya dwaar par sangemarmar par nakkashi ko bhi vishesh rup se dekhne ke liye log yahaan aate hai. chaandi ke kivaad, sone ke chhatra or chuhon ke prasad ke liye yahaan rakhi chaandi kii badi paraat bhi dekhne laayak he.
 shraddhaluon kaa mat he ki karani devi saakshaat maa jagadamba kii avatar thim. ab se lagbhag saadhe chah sau varsh purv jis sthaan par yah bhavy mandir he, vahaan ek gupha main rahakar maa apane isht dev kii puja archana kiya karti thim. yah gupha aaj bhi mandir parisar main sthit he. maa ke jyortilin hone par unki icchaanusaar unki murti kii is gupha main sthapana kii gai.bataate hai ki maa karani ke aashirwad se hi bikaner or jodhpur rajya kii sthapana hui thi.
 sangemarmar se bane mandir kii bhavyata dekhte hi banati he. mukhya darwaja paar kar mandir ke andar pahunchate hi chuhon kii dhamachaukadi dekh man dang rah jaataa he. chuhon kii bahutayat kaa andaja isi baat se lagaaya ja saktaa he ki paidal chalane ke liye apana aglaa kadam uthaakar nahin, balki jameen par ghasitate hue aage rakhana hota he. log isi tarah kadamon ko ghasitate hue karani maa kii murti ke saamne pahunchate hai.
 chuuhe puure mandir praangan main maujuud rahete hai. ve shraddhaluon ke sharir par kud-phaand karte hai, lekin kisi ko koi nuksaan nahin pahunchaate. chil, giddh or duusare jaanwaron se in chuhon kii raksha ke liye mandir main khule sthanon par baarik jaali lagi hui he. in chuhon kii upasthiti kii vajah se hi shri karani devi kaa yah mandir chuhon vaale mandir ke naam se bhi vikhyath he.aisi manyata he ki kisi shraddhalu ko yadi yahaan safed chuuhe ke darshan hote hai, to ise bahut shubh mana jaataa he. subah paanch baje mangala aarti or saayam saat baje aarti ke samay chuhon kaa juluus to dekhne laayak hota he.
 karani maa kii katha ek saamaanya gramin kanya kii katha he, lekin unke sambandh main anek chamatkaari ghatnaayen bhi judi bataai jaati hai, jo unki umr ke alag-alag padaav se sambandh rakhti hai.bataate hai ki samvath 1595 kii caitra shukla navami guuruuvaar ko shri karani jyortilin huin. samvath 1595 kii caitra shukla 14 se yahaan shri karani mata ji kii seva puja hoti chali aa rahi he.
 karani ji kaa avataran chaaran kul main vi. san. 1444 ashvini shukla saptami shuukravaar tadnusaar 20 sitambar, 1387 i. ko suaap main mehaji kinia ke ghar main hua tha. karaniji ne janhitarth avatar lekar tatkaaleen jangal pradesh ko apni kaarysthali banaaya. karaniji ne hi raav bika ko jangal pradesh main rajya sthapit karne kaa aashirwad diya tha. karani mata ne maanav maatr evam pashu-pakshiyon ke sanvardhan ke liye deshnok main das hajaar bigha 'oran' kii sthapana kii thi. karani mata ne poogal ke raav shekha ko multan ke karagrih se mukt karvaa kar uski putree rangakanvar kaa vivaah raav bika se sampann karavaaya tha. karaniji kii gaayon kaa charvaaha dasharath meghavaal tha. daaku penthad or puja mahala se gaayon kii raksharth jujh kar dasharath meghavaal ne apane praan gavaan die the. karani mata ne daaku penthad va puja mahala kaa ant kar dasharath meghavaal ko poojya banaaya jo saamaajik samarasata kaa pratik he.
 is mandir kaa nirmaan bikaner ke maharaja ganga singh ne [[rajputi[[ or mughali style main lagbhag 15-20veen sadi main karavaaya tha. mandir ke saamne maharaja ganga singh ne chaandi ke daravaaje bhi banaae the. devi kii chhavi andruni garbhagrih main nihit he. mandir main 1999 main hyderabad ke kundan laal verma ne bhi kuch mandir kaa vistaar kiya tha. 
 maa karani mandir tak pahunchane ke liye bikaner se bas, jeep va texiyaan aasaani se mil jaati hai. bikaner-jodhpur rail maarg par sthit deshnok railway stesan ke paas hi he yah mandir. varsh main do baar navaratri par caitra va asina maah main is mandir par vishaal mela bhi lagata he. tab baari sankhya main log yahaan pahunchakar manautiyaan manaate hai. shraddhaluon ke thaharne ke liye mandir ke paas dharmashalaayein bhi hai.
