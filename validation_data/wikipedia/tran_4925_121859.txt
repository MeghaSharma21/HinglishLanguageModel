 shri shiv dayaal singh sahab  radhaswami mat kii shikshaaon kaa prarambh karne vaale pehle sant satguru the. unka janm naam seth shiv dayaal singh tha.
 unka janm 24 agast 1818 main agra, uttar pradesh, bharat main janmashtami ke din hua. paanch varsh kii aayu main unhen paathshaala bheja gaya jahaan unhone hindi, urdu, farsi or gurmukhi sikhi. unhone arabi or sanskrit bhashaa kaa bhi kaarysadhak gyaan praapt kiya. unke mata-pita hathras, bharat ke param sant tulsi sahab ke anuyaayi the.
 choti aayu main hi inkaa vivaah faridabad ke izzat raay kii putree naarayani devi se hua. unka swabhaav bahut vishaal hridayi tha or ve pati ke prati bahut samarpit thim. shiv dayaal singh skool se hi banda main ek sarkari karyaalay ke liye farsi ke visheshgy ke taur par chun liye gaye. vah naukari unhen raas nahin ai. unhone vah naukari chhod di or vallabhgarh estate ke talluka main farsi adhyaaapak kii naukari kar lee. sansaarik uplabdhiyaan unhen aakarshith nahin karti thim or unhone vah badhiya naukari bhi chhod di. ve apana samast samay dharmik kaaryon main lagane ke liye ghar laut aae. 
 unhone 5 varsh kii aayu se hi surat shabd yoga kaa saadhan kiya. 1861 main unhone vasant panchami ke din satsang aam logo ke liye jari kiya.
 swami ji ne apane darshan kaa naam "satnam anami" rakhaa. is andolan ko radhaswami ke naam se janaa gaya. "radha" kaa arth "surat" or swami kaa arth "aadi shabd yaa maalik", is prakaar arth hua "surat kaa aadi shabd yaa maalik main mil janaa." swami ji dwaara sikhaayi gai yogic paddati "surat shabd yoga" ke taur par jaani jaati he.
 swami ji ne aadhyatm or sachche 'naam' kaa bhed varnit kiya he.
 unhone 'saar-vachan' pustak ko do bhaagon main likhaa jinke naam hai:
 'saar vachan vaarthik' main swami ji maharaj ke satsang hai jo unhone 1878 tak die. inamen is mat kii mahatvapurn shikshaayen hai.'saar vachan chand band' main unke padya kii bhaavnaatmak pahunch bahut gahari he jo uttar bharat kii pramukh bhashaaon yatha khadi boli, avadhi, brajabhasha, rajasthani or punjabi aadi vibhinn bhashaaon kii padyatmak abhivyaktiyon kaa safal or milajula rup he.
 unka nidhan june 15, 1878 ko agra, bharat main hua. inaki samadhi dayaal baag, agra main banaai gai he jo ek bhavy bhawan ke rup main he.
