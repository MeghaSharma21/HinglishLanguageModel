 guru dutt hindi filmon ke prasiddh abhinayta,nirdeshak evam film nirmaataa the. unhone 1950wein or 1960wein dashak main kai utkrisht filmein banaain jaise pyaasa,kagaz ke phool,sahib bibi or ghulaam or chaudaavin kaa chaand. vishesh rup se, pyaasa or kaagaz ke phool ko time patrika ke 100 sarvshereshth filmon kii soochi main shaamil kiya gaya he or site and sound aalochakon or nirdeshkon ke surveykshan dwaara, dutt khud bhi sabase bade film nirdeshkon kii soochi main shaamil hai. unhen kabhi kabhi "bharat kaa orsan wales"  bhi kaha jaataa he. 2010 main, unka naam sienen ke "sarv shreshth 25 asian abhinaytaon" ke soochi main bhi shaamil kiya gaya. guru dutt 1950wein dashak ke lokapriy cinema ke prasang main, kaavyatmak or kalatmak filmon ke vyavsaayik chalan ko viksit karne ke liye prasiddh hai.unki filmon ko germany, france or japan main ab bhi prakashit karne par saraahaa jaataa he.
 guru dutt kaa janm 9 july 1925 ko bangalore main shivashankar raav padukone va vasanti padukone ke yahan hua tha. unke mata pita konkan ke chitrapur saraswat brahman the. unke pita shuruyaat ke dinon ek vidhyalay ke headmaster the jo baad main ek bank ke mulajim ho gayi. maan ek saadhaaran gruhineen thim jo baad main ek skool main adhyapika ban gayin. guru dutt jab paidaa hue unki maan kii aayu solah varsh thi. vasanti ghar par privet tution ke alaava laghukathaayen likhti thim or bengali upanyaason kaa kannada bhashaa main anuwaad bhi karti thim.
 guru dutt ne apane bachapan ke praarambhik din kalakatta ke bhavanipur ilaake main gujaarey jiskaa unpar boudhik evam saanskrithik prabhaav padaa. unka bachapan vittiya kathinaaiyon or apane mata pita ke tanaavpurn rishte se prabhavit tha. un par bengali samskruti kii itani gahari chhap padi ki unhone apane bachapan kaa naam vasant kumaar shivashankar padukone se badalakar guru dutt rakh liya.
 guru dutt kii daadi nity shaam ko diya jalaakar aarti karatin or chaudaa varshiya guru dutt diye kii raushnee main diwaar par apni ungliyon kii vibhinn mudraon se tarah tarah ke chitra banaate rahete. yaheen se unke man main kala ke prati sanskaar jaagrit hue. haalanki ve aprashikshit the, guru dutt prerit aavartanon kaa utpaadan kar pate or isi tarah unhone apane use uttararddh se ek painting par aadhaarit he, ek saanp nrity pradarshan photograph, unke chachaa, bi bi benegal raji jab vah tha ke rup main, vah kar saktaa.unki yah kala paravaan chadhi or unhen saraswat brahmanon ke ek saamaajik kaarykram main paanch rupee kaa nakad paritoshak praapt hua.
 jab guru dutt 16 varsh ke the unhone 1941 main puure paanch saal ke liye 75 rupee vaarshik chaatravrutti par almoda jaakar nrity, naatak va sangeet kii talim leni shuru. 1944 main jab dwitiya vishwayuddh ke kaaran udai shankar india culture centre band ho gaya guru dutt waapas apane ghar laut aaye.
 yadhyapi aarthik kathinaaiyon ke kaaran ve skool jaakar adhyayan to na kar sake parantu ravi shankar ke agraj udai shankar kii sangat main rahakar kala va sangeet ke kai gun avashya sikh liye. yahi gun aage chalakar kalatmak filmon ke nirmaan main unke liye sahaayak siddh hue.
 guru dutt ne pehle kuch samay kalakatta jaakar liver bros factory main telephone oparator kii naukari kii lekin jald hi ve vahaan se istipha dekar 1944 main apane mata pita ke paas bombay laut aaye.
 unke chachaa ne unhen prabhaat film company puna teen saal ke anubandh ke tahat film main kaam karne bhej diya. vahiin suprasiddh film nirmaataa ve0 shaantaram ne kala mandir ke naam se apana studio khol rakkha tha. yaheen rahete hue guru dutt kii mulaakaat film abhinayta rahamaan or dev anand se hui jo aage jaakar unke bahut achche mitra ban gayi.
 unhen puna main sabase pehle 1944 main chaand naamak film main shrikrishna kii ek choti si bhoomika mili. 1945 main abhinay ke saath hi film nirdeshak vishram bedekar ke sahaayak kaa kaam bhi dekhte the. 1946 main unhone ek anya sahaayak nirdeshak pi0 el0 santoshi kii film ham ek hai ke liye nrity nirdesan kaa kaam kiya.
 yah anubandh 1947 main khatm ho gaya. uske baad unki maan ne baburao pai, jo prabhaat film company va studio ke si0i0o0 the, ke saath ek swatantra sahaayak ke rup main phir se naukari dilava di. vah naukari bhi chhot gayi to lagbhag das maheene tak guru dutt berogari kii haalat main mattunga bombay main apane parivaar ke saath rahete rahe. isi dauraan, unhone angreji main likhane kii kshamta viksit kii or elstrated vikali of india naamak ek sthaneey angreji saptahik patrika ke liye laghu kathaayen likhane lage..
 dekha jaye to unke sangharsh kaa yahi vah samay tha jab unhone lagbhag aatmakathaatmak style main pyaasa film kii patakatha likhi. mul rup se yah patakatha kashmakash ke naam se likhi gayi thi jiskaa hindi main arth sangharsh hota he. baad main isi patakatha ko unhone pyaasa ke naam main badal diya. yah patakatha unhone mattunga main apane ghar par rahete hue likhi thi..
 yahi vah samay tha jab guru dutt ne do baar shaadi bhi kii; pehali baar vijaya naam kii ek ladki se, jise ve puna se laaye the vah chali gayi to duusari baar apane mata pita ke kehane par apane hi rishte kii ek bhanji suvarna se, jo hyderabad kii rahane vaali thi.
 guru dutt ko prabhaat film company ne bataur ek koreographer ke rup main kaam par rakhaa tha lekin un par jald hi ek abhinayta ke rup main kaam karne kaa davaav daalaa gaya. or keval yahi nahin, ek sahaayak nirdeshak ke rup main bhi unase kaam liya gaya. prabhaat main kaam karte hue unhone dev anand or rahamaan se apane sambandh bana liye jo donon hi aage chalakar achche sitaron ke rup main mashhoor hue. un donon kii dosti ne guru dutt ko filmi duniya main apni jagah banane main kaaphi madad kii.
 prabhaat ke 1947 main vifal ho jane ke baad guru dutt bombay aa gayi. vahaan unhone amiy chakravarti va gyaan mukherjee naamak apane samay ke do agrani nirdeshkon ke saath kaam kiya. amiy chakravarti kii film girls skool main or gyaan mukherjee ke saath bombai tokies kii film sangram main. bombay main hi unhen dev anand kii pehali film ke liye nirdeshak ke rup main kaam karne kii peshkash kii gayi. dev anand ne unhen apni nai company navakethan main ek nirdeshak ke rup main avasar diya tha kintu durbhaagya se yah film flop ho gayi. is prakaar guru dutt dwaara nirdeshit pehali film thi navakethan ke binar tale bani baazi jo 1951 main pradarshit hui.
 10 oktober 1964 kii subah ko guru dutt peciar road bombai main apane bed room main mrit paye gayi. aisa kaha jaataa he ki unhone pehle khub sharaab pi uske baad dher sari neend kii goliyaan kha leen. yahi durghatana unki maut kaa kaaran bani. isse purv bhi unhone do baar aatmahatya kaa prayaas kiya tha. aakhirkaar tisare prayaas ne unki jaan le lee.
 guru dutt kii film pyaasa ko time magazine ne vishwa kii 100 sarvakaleen sarvshereshth filmon main sthaan diya. 2002 main site or sound ke critics or diarectors ke pole main guru dutt kii do filmon- pyaasa or kagaz ke phool ko sarvakalik 160 mahanatam filmon main chunaa gaya.
