 arnest radarford prasiddh rasayanajna tathaa bhautikashastri the. unhen nabhikeey bhautikee kaa janak mana jaataa he.
 arnest radarford kaa janm 30 agast 1871 ko newjiland main hua tha. apni adhiktam umr rasinic prayogon main gujaarne vaale vaigyanik maaikel farade ke baad duusare sthaan par arnest radarford kaa hi naam aata he. bhautik vigyaan main apni yogyataon ke chalate 1894 main radarford ko prasiddh bhautik vigyaani sar je.je.thomson ke adheen shodh karne kaa mauka mila, iske liye unhen chaatravrutti bhi mili. 1898 main canada ke macgil vishvavidhyalay main ve bhautikee ke professor rahe or 1907 main england mancastor vishvavidhyalay main bhautikee ke vyaakhyaata. 1919 main thomson kii mrityu ke baad cambries vishvavidhyalay main arnest radarford hi bhautikee ke praadhyaapak or nideshak bane. bhautik rasayan ke lagbhag sabhi prayogon main upyog hone vaali alpha, beta or gamma kirnon ke bich antar bataane vaale vaigyanik arnest radarford hi the. nabhikeey bhautikee main yogadan ke liye 1908 main unhen nobel puraskaar se sammanit kiya gaya.
 arnest radarford ke parmaanu sanrachana ke siddhant se pehle padaarthon main parmaanu kii upasthiti kaa pataa to chal sakaa tha, kintu parmaanu ke bare main jo jaankaree thi use aage gati di arnest radarford ke kiye prayongon ne.
 saalon pehle maharishi kanad ne yah bataa diya tha ki prayek padaarth bahut chote−chote kanon se milakar bana he. 1808 main britain ke bhautik vigyaani jon dalton ne apane prayogon ke aadhaar par bataaya ki padaarth jin avibhajya kanon se milakar bana he unhen parmaanu kehete hai. in parmaanuon kaa swatantra astitv sambhav he.
 dalton ke baad vaigyanik thomson va radarford ke prayogon ne dalton ke siddhant main sudhaar kiya unhone spasht kar diya ki parmaanu avibhajya nahin he balki yah chote−chote aaweshit kanon se milakar bana he. 1897 main sar thamsan ne parmaanu ke andar dhanaveshit kan kii upasthiti pramanit kii. us samay tak parmaanu ke andar upasthit dhanaveshit kanon ke liye kaha gaya tha ki ye kan parmaanu ke andar bikhri hui avasthaa main thik usee rahete hai jaise bundi ke laddu main ilaychi ke dane athwa water mailan ke andar uske beej yaa christmas pudding main dry fruits.
 arnest radarford kaa vaigyanik dimag parmaanu ke andar electron kii is tarah kii vyakhya se santusht nahin tha, santushti ke liye unhone kai or prayog kiye. parmaanu ke andar kii ko sanrachana jaanane ke liye 1911 main unhone ek prayog kiya jisamen unhone nirvaat main screen ke saamne rakhi ek patali swarna panni main se kuch alpha kirnon ko guzaara. prayog ke parinaam aashcharya chakit karne vaale the. parmaanu ke bare main ab tak prachlit siddhanth ke anusaar alpha kanon ko gold foil ke paar screen par ek hi jagah jaakar takaraana chahie tha, kintu radarford ne dekha ki kuch alpha kan gold foil se takaraakar bhinn−bhinn konon par vichlit hokar waapas aa rahe the or kuch uske paar bhi nikal rahe the. radarford ke prayog ne spasht kar diya ki parmaanu ke madhya kuch ghanaa dhanatmak bhaag he jisase alpha kan waapas laut rahe the. prayog se unhone siddh kiya ki yah dhanatmak ghanaa bhaag parmaanu kaa 'nabhik' he, is nabhik main hi parmaanu kaa samast dravyaman kendrit rahata he evam electron isi dhanatmak aavesh ke chaaron or vyavasthit rup se ghoomte hai.
