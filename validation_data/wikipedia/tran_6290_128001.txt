 lokkathaayen ve kahaniyaan hai jo manushya kii katha pravriti ke saath chalakar vibhinn parivartanon evam parivardhanon ke saath vartmaan rup main praapt hoti hai. sabase mahatvapurn baat yah he ki kuch nishchit kathanak roodhiyon or shaileyon main dhali lokkathaon ke anek sanskaran, uske nity nai pravritiyon or chariton se yukt hokar viksit hone ke pramaan he. ek hi katha vibhinn sandarbhon or anchalon main badalakar anek rup grahan karti hai.lokgeeton kii bhanti lokkathaayen bhi hamen maanav kii paramparaagat vasiyat ke rup main praapt hai. daadi athwa nani ke paas baithkar bachapan main jo kahaniyaan suni jaati he, chaoupaalon main inkaa nirmaan kab, kahan kaise or kiske dwaara hua, yah bataanaa asambhav he."yadhyapi daadi nani se zyada kahaniyaan dada naanaa sunaate hai lekin phir bhi daadi-nani ko hi zyada mahataa dena bhi viraasat main chali aa rahi paripati kaa hi parinaam he!"-dow.rabindra bhartiya
 kathaon kii pracheenta ko dhundte hue ant main anveshak rugveda ke un sookhton tak pahunchakar ruk gaye hai jinamein cathopakathan ke madhyam se "samvaad-sookt" kahe gaye hai. peeche brahman granthon main bhi unki parampara vidyaman he. yahi kram upanishdon main bhi miltaa he kintu in sabase purv koi katha kahani thi hi nahin, aisa nahin kaha ja saktaa. prashn uthta he jo prathaen un sab main ai hai unka udgam kahan he? jahaan unka udgam hoga lokkathaon kaa bhi vahi aarambhik sthaan mana janaa chahie. panchatantr kii bahut si kathaayen lok-kathaon ke rup main janajivan main prachlit hai. kintu yah bhi sahi he ki jitani kathaayen lokajeevan main mil jaati hai utani panchatantr main bhi nahin milteen. yadi yah kaha jaae ki vishnu sharma ne lokajeevan main prachlit kathaon se laabh uthaaya hoga to koi, anupyukt baat nahin hogi. hitopadesh, brihadashlok sangrah, brihatkatha manjari, katha vetaal panchavinshati aadi kaa mul lokajeevan he. jataka kathaon ko atyadhik pracheen mana jaataa he. inaki sankhya 550 ke lagbhag he kintu lokkathaon kii koi nirdhaarit sankhya nahin he. praakrit bhashaa main bhi anek kathagranth hai. mul pashachi main likhit "bahukaha" katha saritsagar, brihatkatha aadi kaa upjivy bani. sanskrit main uski kuch kathaayen roopantarit hui. apbhransh ke "paum charia" or "bhavishyatt kaha" bhi is kram main aati hai. is tarah likhit rup main vaidic samvaad sookhton se pravaahit kathadhara nirantar pravaahit he kintu in sabakaa yoga bhi lokajeevan main prachlit kahaniyon kii barabari tak nahin pahunch saktaa.
 hindi lokkathaon ke adhyayan se inaki kuch apni visheshtaon kaa pataa chalata hai. manushya adikaal se sukhon kii khoj main laga hua he. sukh loukik env parloukik donon prakaar ke hai. bhartiya parampara main parloukik ko loukik se adhik unchaa sthaan diya jaataa he "ant bhala to sab bhala" ke anusaar hamaari lokkathaayen bhi sukhaant hua karti he. shaayad hi aisi koi katha ho jo du:khant ho. chir pracheen kaal se hi bhartiya lokkathaon kii yahi mukhya pravriti rahi. isliye lokkathaon ke paatr anek saahasik evam romaanchakaari ghatnaon se hokar ant main sukh kii prapti karte hai. sanskrit ke naatakon kii bhanti inkaa bhi ant sanyog main hi hota he. ye kathaayen mul rup main mangalakamna kii bhavanaayen lekar ai. isiilie lokkatha kahanevaale praaia: kathaon ke ant main kuch mangal vachan bhi kaha karte hai. jaise - "jis prakaar unke, din phire, vaise hi saat dushman ke bhi din phiren."
 vibhinn prakaar ke daivik evam prakritik prakopon kaa bhay dikhaakar shrotaaon ko dharm tathaa kartavyapaalan ke path par le aana bhi bahut si lokkathaon kaa lakshya hota he. sari sristi us samay ek dharaatal par utar aati he jab sabhi jeev-jantuo kii bhashaa ek ho jaati he. kahin manushya pashu se baat karata he to kahin pashu pakshi se. sab ek duusare ke du:kha-sukh main sameep dikhaai padate hai. lokgeeton kii bhanti lokkathaayen bhi kisi seemaa ko sweekaar nahin karatin. anchalon kii baat to jane dijie ye kathaayen deshon or mahadwipon kii seemayen bhi paar kar gai hai. in kathaon kii visheshta yah bhi he ki ye maanav jivan ke sabhi pahaluon se sampark rakhti hai. idhar lokkathaon ke jo sangrah hue hai unamem to bahut hi thodi kathaayen aa pai hai. bhale hi ham unke sangrakshan kii baat karen parantu apni visheshtaon ke kaaran hi shruti evam smriti ke aadhaar par jivan praapt karanevaali ye kathaayen yugon se chali aa rahi hai. ye kathaayen mukhya rup se teen shaileyon main kahi jaati hai. pratham gadhy style; is prakaar main puri katha saral evam aanchalik boli main gadhy main kahi jaati he. dwitiya gadhy padya may kathaayen - inhen champu style kii katha kaha ja saktaa he. aisi kathaon main praaia: maarmik sthalon par padya rachana milti hai. tisare prakaar kii kathaon main padya gadhy ke sthaan par ek pravaah sa hota he. yah pravaah shrotaaon par acha asar daalata he kintu is main dwitiya prakaar kii kathaon ke padyon kii bhanti geyata nahin hoti, jaise :
 jaat rahe daande daande,
 ek the paava kaudi
 uu kaudi ganga ke diha
 ganga vechaari baaluu dihini
 uu baaluu main bhunjva ke diha
 bhunjva bechaara dana dihesi - ityadi
 kahani kahanevaala vyakti katha ke pramukh paatr ko pehle vaakya main hi prastut kar detaa he; jaise - "ek rahe raja" yaa "ek rahaa daanav" aadi. is visheshta ke kaaran lokkathaon kaa shrota vishesh uljhan main nahin padataa. lokajeevan main katha kehane ke saath hi use sunne kii style bhi nirdhaarit kar di gai he. sunanevaalon main se koi vyakti, jab tak hunkaari nahin bharta tab tak katha kehane vaale ko anand hi nahin aata. hunkaari sunne se kahanevaala andhere main bhi samajhataa rahata he ki shrota kahani ko dhyanpurvak sun rahaa he.
 lekakthaon ko mukhya rup se nimnlikhit vibhaagon main baanta ja saktaa he-
 hindi kii anek choti badi kathaon main maanav kalyaan ke liye vibhinn prakaar ke upadesh bhare pade hai. aisi kathaayen praaia: apratyaksh rup se shiksha detii hai. isliye aisa abhas nahin hota ki unka nirmaan upadesh ke liye hi kiya gaya hoga. inke madhyam se grihakalah evam saamaajik buraaiyon se bachane ke liye preranaayen milti hai. aisi bahut si kathaayen hai jinamein karkashaa naariyon ke kaaran parivaar ko vibhinn prakaar ke kashton kaa bhaajan hona padaa he. inamen vimaataaon tathaa sauton kii kathaayen pradhan hoti hai. inke atirikt aisi bhi kathaayen milti hai jinamein mayavi striyaan par purushon par dore daalati hai yaa jaadu tona kiya karti hai jisase katha ke nayak ko tathaa usase sambandh rakhanevaalon ko vibhinn sangharshon kaa shikaar hona padataa he. putr dwaara pita kii ajna na maanane par ksht uthaane se sambhddha bhi anek kathaayen hai kintu, jaisaa ki upar bataaya gaya he, ye sabhi kathaayen ant main sukh evam sanyog main samaapt hoti hai. jab tak katha samaapt nahin hoti tab tak paatro or mukhya rup se nayakon ko itani bhayanak ghatnaon main fasaa dekha jaataa he ki sunakar rongte khadey ho jate he. kuch shrota to vahiin katha kahanevaale tath anya shrotaaon kii parvaah kiye bina nayak ko ksht denevaale ke naate apshabd bhi kehane lagate hai. unhen ye sari ghatnaayen sahi maaloom padati hai.
 inamen vibhinn prakaar kii buraaiyon se utpann ghatnaon kaa samavesh hota he. inamen vishesh kar grihakalah evam dushcharitra or lanpat sadhu santon kii kerani tathaa ayogy naresh ke kaaran praja kaa dukhi hona dikhaaya jaataa he. bal vivaah, bemail vivaah, bahu vivaah, vijaateey vivaah tathaa dahej aadi kii ninda bhi in kathaon main milti hai. yogya yaa nirparaadh vyakti ayogy dusht vyakti ke changul main fasakar pareshaan hote dikhaai padate hai. saamaajik kahaniyon main ve kathaayen apana vishesh sthaan rakhti hai jinamein nayika mukhya rup se or nayak gaun rup se bhayanak parikshaayen dete hai. aisi parikshaon main praaia: saamaajik evam vyaktigat charitra ko pradhanta di jaati he. jin nayak nayikaon ke charitra thik hote hai ve aisi kathor parikshaon main uteern hote dikhaai padate hai. jaise sachharitra nari jab tapt tel ke kadaahe main haath daalkar apane satitv kii pariksha detii he to kadaahe kaa tapt tel sheethal hota he. pativrata stri surya ke rath ko bhi roak detii he. uske bhay se bade bade daitya daanav tathaa dine bhootpret paas nahin fatakate. isi tarah charitravan nayak bhi vikat parikshaon main uteern hokar apane lakshya kii prapti karte hai.
 inamen jap tap, vrath-upwas evam unase praapt uplabdhiyaan sanjoyi gai hai. sukhon kii kaamana ke liye kahi gai in vrath kathaon se upadesh grahan kar sambhddha parvon ke avasaron par striyaan vraton kaa paalan kiya karti hai. pati, putr ev bhaaiyon kii kushalta tathaa sampattiprapti inkaa lakshya hota he. aisi lok kathaon main "bahura", jiutiya, karvaa chouth, ahaai, gangaur or pidiya kii kathaayen mukhya sthaan rakhti hai. pidiya kaa vrath kumari balikaon dwaara bhaaiyon kii kushalta ke liye kiya jaataa he. yah vrath karthik shukla pratipada se aghan shukla pratipada tak chalata hai. ise godhan vrath katha kii sangya bhi di jaati he. jivitputrika vrath putr kii prapti tathaa use deergh jivan ke liye kiya jaataa he. is avasar par bhi kai lokkathaayen kahi jaati he. kintu chilh tathaa syarin donon ne hi is parv par kisi samay vrath kiya tha parantu bhukh kii jwaala na sah sakane ke kaaran syarin ne chupake se khaadya grahan kar liya. parinaam yah hua ki uske sabhi bachche mar gaye or vrath nibhaanevaali chilh ke sabhi bachche deergh jivan ko praapt hue. is parv ke vrathvishwaas se jab putr kii prapti hoti he to lokkathaon main die gaye sanket ke anusaar uskaa naam "jiut" rakhaa jaataa he. aisa lagata he ki puraanon main jivatputrika vrath kii katha ke saath jo jeemooth vaahan kii katha sambhddha he vah lokkathaon ke aadhaar par hi he, kyonki puranic jeemooth vaahan ne nargon kii raksha ke liye apni deh kaa tyaag kiya tha. jiutiya kii katha kaa bhi uddeshy paroapkaar ke liye atmotsarg kar dena hi he. karvaa chouth ke vrath main mukhya rup se us raja or rani kii kahani kahi jaati hai jo dusron ke baalkon se ghrinaa kiya karte the. isiilie unhen putr nahin hua. ant main surya kii upasna karne par unhen putr kii prapti hui.
 prempradhan lokkathaayen bhi khub milti hai. inamen mukhya rup main mata kaa putr ke prati, putr kaa mata ke prati, patni kaa pati ke or pati kaa patni ke prati tathaa bhaaiyon bahanon kaa prem dikhalaayaa jaataa he. praaia: sabhi kathaon main varnit prem kartavya evam nishtha par aadhaarit hota hai. kuch kathaayen to aisi bhi hai jinamein janm janmattar kaa prem pallavit hot he. sadavrij-saaranga kii katha purv janmon ke prem par hi aadhaarit hai. sheet vasant kii kahani main jahaan vimaata ke durvyavhaar kii baat aati he vahiin bhai-bhai kaa prem bhi charam seemaa par pahunchataa dikhaai padataa he. bhai bahin or patipatni ke prem par aadhaarit to anek kathaayen hai. kai kathaon main kuleen evam patiparayan striyaan kupaatr tathaa ghrunit rogon se grast patiyon ko apni seva, shraddha or bhakthi ke bal par bachaa leti hai.
 inkaa mul uddeshy shrotaaon ke dil bailaav kii saamagree prastut karnaa hota he. balak balikaay aisi kahaniyon ko ati sheeghra yaad kar lete hai. ye kathaayen praaia: choti hua karti hai. bhinn-bhinn jaanwaron jaise kutta, billi, gidad, nevala, sher, bhaaluu, sugga, kauwa, chilh aadi se sambandh rakhanevaali ye kahaniyaan baalkon kaa manoranjan karti hai. inamen varnit vishay gambhir bhi hote hai kintu praathamikta halki phulki baton ko di jaati hai. udhaaharan ke liye dhele par paat kii ek laghu katha len - dhele pattey main mitrataa hui. dhele ne pattey se kaha, aandhi aane par main tumhaare upar baith jaaounga to tum udoge nahin. pattey ne kaha pani aane par main tumhaare upar ho jaaounga to tum galoge nahin. sanyog kii baat ki aandhi pani kaa aagaman saath hi hua. patta bhai ud gaye or dhela bhai gal gaye. vibhinn prakaar kii hasya kathaayen bhi isi prakaar ke antargat aati hai.
 ant main aisi lokkathaon kii charchaa bhi apekshit he jo jaateey paatro par aadhaarit hoti hai. aisi kathaayen ahiron, dhobiyon, naaiyon, mallahon, chamaaron tathaa kuch anya jatiyon main hue vishisht nayakon par aadhaarit hoti hai. in kathaon ko sambandhit jatiyaan hi aapas main kahati sunati hai. vanya jatiyon, jaise kolon, bheelon, dhimaron, kharbaron, kiraaton tathaa dusaadhon aadi main aisi kathaayen adhik maatra main pai jaati hai. 
