 pranav kumaar mukherjee bharat ke terahaven wein va purv raashtrapati rah chuke hai. ve bhartiya rashtriya congress ke varisht netaa rahe hai. bhartiya rashtriya congress ke netritv vaale sanyukt pragatisheel gathbandhan ne unhen apana ummidavaar ghoshit kiya. sidhe mukaable main unhone apane pratipakshi pratyaashee pi.e. sangama ko haraaya. unhone 25 july 2012 ko bharat ke terahaven raashtrapati ke rup main pad or gopneeyata kii shapath lee. pranab mukherjee ne kitaab 'da colieshan iers: 1996-2012' likhaa he.
 pranav mukherjee kaa janm pashchim bengal ke veerbhum jile main kirnahar shahar ke nikat sthit mirati gaanv ke ek brahman parivaar main kaamada kinkar mukherjee or rajalakshmi mukherjee ke yahan hua tha.
 unke pita 1920 se congress party main sakriy hone ke saath pashchim bengal vidhaan parishad main 1952 se 64 tak sadsy or veerbhum jila congress cameti ke adhyaksh rah chuke the. unke pita ek sammanit swatantrata senaanee the, jinhone british shashan kii khilaafat ke parinamswaroop 10 varsho se adhik jail kii sajaa bhi kaati thi.
 pranav mukherjee ne suri ke suri vidyasagar college main shiksha pai, jo us samay kalakatta vishvavidhyalay se sambaddh tha.
 kalakatta vishvavidhyalay se unhone itihaas or raajnneeti vigyaan main snatakottar ke saath saath kanoon kii degree hasil kii he. ve ek vakil or college praadhyaapak bhi rah chuke hai. unhen maanad di.lit oopaadhi bhi praapt he. unhone pehle ek college praadhyaapak ke rup main or baad main ek patrkaar ke rup main apana karier shuru kiya. ve bangla prakaashan santhaan desher dak main bhi kaam kar chuke hai. pranav mukherjee bangeey sahitya parishad ke trustee evam akhil bharat bang sahitya sammelan ke adhyaksh bhi rahe.
 unka sansadeey karier kareeb paanch dashak purana he, jo 1969 main congress party ke rajyasabha sadsy ke rup main se shuru hua tha. ve 1975, 1981, 1993 or 1999 main phir se chune gayi. 1973 main ve audyogic vikaas vibhaag ke kendriya up mantri ke rup main mantrimandal main shaamil hue.
 ve san 1982 se 1984 tak kai cabinet padon ke liye chune jate rahe or or san 1984 main bharat ke vitt mantri bane. san 1984 main, euromany patrika ke ek surveykshan main unka vishwa ke sabase achche vitt mantri ke rup main moolyankan kiya gaya. unka kaarykaal bharat ke anterrashtriya mudra kosh ke rin kii 1.1 arab amareeki dollar kii aakhri kist nahin adaa kar paane ke liye ullekhneey rahaa. vitt mantri ke rup main pranav ke kaarykaal ke dauraan dow manmohan singh bhartiya rigerv bank ke governor the. ve indira gandhi kii hatya ke baad hue loksabhaa chunaav ke baad rajeev gandhi kii samarthak mandali ke shadyantr ke shikaar hue jisane inhen mantrimandal main shaamil nahin hone diya. kuch samay ke liye unhen congress party se nikaal diya gaya. us dauraan unhone apane raajnneetik dal rashtriya samaajawaadee congress kaa gathan kiya, lekin san 1989 main rajeev gandhi ke saath samjhauta hone ke baad unhone apane dal kaa congress party main vilay kar diya. unka raajnneetik karier us samay punerjeevit ho uthaa, jab pi.ve. narsingh raav ne pehle unhen yojana ayog ke upaadhyaksh ke rup main or baad main ek kendriya cabinet mantri ke taur par niyukt karne kaa faisla kiya. unhone raav ke mantrimandal main 1995 se 1996 tak pehali baar videsh mantri ke rup main kaary kiya. 1997 main unhen utkrisht saansad chunaa gaya.
 san 1985 ke baad se vah congress kii pashchim bengal rajya ikai ke bhi adhyaksh hai. san 2004 main, jab congress ne gathbandhan sarkaar ke agua ke rup main sarkaar banaayi, to congress ke pradhanmantri manmohan singh sirf ek rajyasabha saansad the. isliye jangipur se pehali baar loksabhaa chunaav jeetne vaale pranav mukherjee ko loksabhaa main sadan kaa netaa banaaya gaya. unhen raksha, vitt, videsh vishyak mantralay, rajasav, nauvahan, parivahan, sanchaar, aarthik maamle, vaanijya or udyog, samet vibhinn mahatvapurn mantralayon ke mantri hone kaa gaurav bhi hasil he. vah congress sansadeey dal or congress vidhayak dal ke netaa rah chuke hai, jisamen desh ke sabhi congress saansad or vidhayak shaamil hote hai. iske atirikt ve loksabhaa main sadan ke netaa, bengal pradesh congress party ke adhyaksh, congress ke netritv vaali sarkaar ke pradhanmantri manmohan singh kii mantriparishad main kendriya vitt mantri bhi rahe. loksabhaa chunaavon se pehle jab pradhanmantri manmohan singh ne apni bai-paas surgery karai, pranav da videsh mantralay main kendriya mantri hone ke baavjood rajnatik maamalon kii cabinet samiti ke adhyaksh or vitt mantralay main kendriya mantri kaa atirikt prabhaar lekar mantrimandal ke sanchaalan main mahatvapurn bhoomika nibhaate rahe.
 10 oktober 2008 ko mukherjee or america videsh sachiv condolija rice ne dhara 123 samjhaute par hastakshar kiye. ve antarrashtriya mudra kosh ke vishwa bank, asian vikaas bank or africa vikaas bank ke prashaasak board ke sadsy bhi the.
 san 1984 main unhone imef or vishwa bank se jude group-24 kii baithak kii adhyakshata kii. may or navambar 1995 ke bich unhone saarc mantriparishad sammelan kii adhyakshata kii.
 mukherjee ko party ke bheetar to mila hi, saamaajik nitiyon ke kshetra main bhi kaaphi sammaan mila he. anya prachaar madhyamonmen unhen bejod smaranshakti vaala, aankadapremi or apana astitv barkaraar rakhane kii achook ichhashakti rakhane vaale ek rajaneta ke rup main varnit kiya jaataa he.
 jab sonia gandhi anichhaa ke saath raajnneeti main shaamil hone ke liye raji huin tab pranav unke pramukh paramarshdaataaon main se rahe, jinhone kathin paristhitiyon main unhen udaahranon ke jariye bataaya ki unki saas indira gandhi is tarah ke halaat se kaise nipatati thim. mukherjee kii amogh nishtha or yogyata ne hi unhen upie cheirperson sonia gandhi or pradhan mantri manmohan singh ke kareeb laayaa or isi vajah se jab 2004 main congress party satta main aayi to unhen bharat ke raksha mantri ke pratishthit pad par pahunchne main madad mili.
 san 1991 se 1996 tak ve yojana ayog ke upaadhyaksh pad par asin rahe.
 2005 ke prarambh main petent sanshodhan bill par samjhaute ke dauraan unki pratibha ke darshan hue. congress ek ypi vidheyak paarit karne ke liye patibaddh thi,lekin sanyukt pragatisheel gathbandhan main shaamil vammorche ke kuch ghatak dal bauddhik smapda ke ekadhikaar ke kuch pahaluon kaa paramparaagat rup se virodh kar rahe the. raksha mantri ke rup main pranav maamle main aupchaarik rup se shaamil nahin the, lekin baatcheet ke kaushal ko dekhakar unhen aamantrit kiya gaya tha. unhone marxvaadi communist netaa jyoti basu sahit kai puraane gathbandhanon ko manaakar madhyasthata ke kuch naye bindu tay kiye, jisame utpaada petent ke alaava or kuch or baaten bhi shaamil thim; tab unhen, vaanijya mantri camel nath sahit apane sahyogiyon yah kahkar manaanaa padaa ki: "koi kanoon nahin rahane se behatar he ek apoornakanoon bananaa." ant main 23 march 2005 ko bill ko manjuuri de di gai.
 mukherjee kii khud kii chhavi paak-saaf he, parantu san 1998 main rediff.com ko diye gayi ek saakshaatkaar main unase jab congress sarkaar, jisamen vah videsh mantri the, par lage bhrashtachar ke bare main poocha gaya tha to unhone kaha -
 24 oktober 2006 ko jab unhen bharat kaa videsh mantri niyukt kiya gaya, raksha mantralay main unki jagah e.ke. antni ne lee.
 pranav mukherjee ke naam par ek baar bhartiya raashtrapati jaise sammanjanak pad ke liye bhi vichaar kiya gaya tha. lekin kendriya mantrimandal main vyaavhaarik rup se unke aprihaary yogadan ko dekhte hue unka naam hataa liya gaya. mukherjee kii vartmaan viraasat main america sarkaar ke saath asainik parmaanu samjhaute par bharat-america ke safaltaapurvak hastakshar or parmaanu aprasar sandhi par dastakhat nahin hone ke baavjood asainya parmaanu vyapaar main bhaag lene ke liye parmaanu aapurtikarta samooh ke saath hue hastakshar bhi shaamil hai. san 2007 main unhen bharat ke duusare sabase bade naagarik sammaan padam vibhushan se nawaja gaya.
 manmohan singh kii duusari sarkaar main mukherjee bharat ke vitt mantri bane. is pad par ve pehle 1980 ke dashak main bhi kaam kar chuke the. 6 july 2009 ko unhone sarkaar kaa vaarshik bajet pesh kiya. is bajet main unhone kshubdh karne vaale frinz benifit tex or camodities transction kar ko hataane sahit kai tarah ke kar sudhaaron kii ghoshnaa kii. unhone elaan kiya ki vitt mantralay kii haalat itani acchhee nahin he ki maal or seva kar lagu kiye bagaiyr kaam chalaa sake. unke is tark ko kai mahatvapurn corporate adhikariyon or arthshaastriyon ne saraahaa. pranav ne rashtriya gramin rojgaar garanti adhinium, ladakiyon kii sakshartaa or swasthya jaisi saamaajik kshetra kii yojanaon ke liye samuchit dhan kaa praavdhaan kiya. iske alaava unhone rashtriya rajmarg vikaas kaarykram, bijleekaran kaa vistaar or jawaharlal nehru rashtriya shahari naveekaran mishan sareekhee buniyadi suvidhaon vaale kaaryakramon kaa bhi vistaar kiya. haalanki, kai logon ne 1991 ke baad lagaataar bad rahe rajkoshiya ghate ke bare main chintaa vyakt kii, parantu mukherjee ne kaha ki sarkari kharch main vistaar keval asthaayee he or sarkaar vittiya doordarshita ke siddhanth ke prati puri tarah patibaddh he.
 bengal main veerbhum jile ke mirati gaanv main 11 disambar 1935 ko kaamada kinkar mukherjee or rajalakshmi mukherjee ke ghar janme pranav kaa vivaah baaise varsh kii aayu main 13 july 1957 ko shubhra mukherjee ke saath hua tha. unke do bete or ek beti - kul teen bachche hai. padhanaa, bagwani karnaa or sangeet sunanaa- teen hi unke vyaktigat shauk bhi hai.
  rajendra prasad · sarvapalli radhakrishnan · zakir hossain · ve ve giri† · mohammad hidayatullah† · ve ve giri · fairuddin ali ahamed · basappa danppa jatti† · neelam sanjeev reddy · zel singh · ramswami venkataraman · shankaradayal sharma · kocheril raaman narayanan · abdul kalam · pratibha devisingh patil · pranab mukherjee · ram nath kovind
