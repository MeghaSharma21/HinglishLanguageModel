 jalprishth yaa webpej ek tarah kaa panna yaa dastavej hota he, jise internet ke jariye ham aasaani se dekh sakate hai. is tarah ke web pannon main web kadiyon kaa upyog kiya jaataa he, jisase usee website ke anya pannon yaa kisi duusare website main bhi jaaya ja saktaa he. computer yaa mobile main in web pannon ko dekhne ke liye web broujar kaa upyog kiya jaataa he. inamen se kuch dastavejon kii jaankaree ko dekhne ke liye flash yaa java kaa upyog karnaa padataa he. haalanki vartmaan samay main bahut kam website main hi flash or java kii jarurat hoti he.
 ise internet dwaara dekhne ke liye us file kaa web sarwar main hona aavashyak he. iske bina bhi yadi file aapke computer main he to aap use bhi web broujar ke madhyam se dekh sakate hai. is tarah ke file mukhyatah .html main saheje jate hai. iske alaava bhi kai anya format hote hai, jisamen aap is tarah ke pannon ko sahej sakate hai. lekin kuch praaroop yaa format hetu sarwar kii aavashyaktaa hoti he. inamen php, aspx, jsp aadi aate hai. is tarah ke file sarwar dwaara kholane par har baar nirmit hote hai.
 har web panne kaa ek alag pataa hota he, jise internet pataa yaa yuarel kehete hai. inke saamne achtitipi likhaa hota he, jo darshata he ki aap internet protocol dwaara web panna dekh rahe hai. isamen ek surakshit internet protocol bhi he, jise achtitipies dwaara dikhaaya jaataa he. aise pannon ko kholte samay internet pate ke saamne https:// likhaa aa jaataa he. surakshit internet protocol kaa upyog mukhyatah internet dwaara paison ke lenden main yaa kisi surakshit jaankaree ke aadan pradaan main upyog kiya jaataa he.
