 rashtrakavi maithilisharan gupt hindi ke prasiddh kavi the. hindi sahitya ke itihaas main ve khadi boli ke pratham mahatvapurn kavi hai. unhen sahitya jagat main 'dadda' naam se sambodhit kiya jaataa tha. unki kriti bharat-bharti  bharat ke swatantraaa sangram ke samay main kaaphi prabhaavshaalee sabit hui thi or isi kaaran mahatma gandhi ne unhen 'rashtrakavi' kii padavi bhi di thi. unki jainti 3 agast ko har varsh 'kavi diwas' ke rup main manaaya jaataa he. maithilisharan gupt ke kshetra ke mahaan rashtrakavi pan shri ghasiram vyas unke mitra bhi the or ek swatantrata sangram senaanee bhi the inkaa bhi desh kii swatantraaa main  amuly yogadan rahaa he lekin inhone apane jivan me itane mahaan rashtrakavi hone ke baad bhi unke yogadan ko nahi saraahaa gaya unka hindi jagat main aapnaa amuly yogadan diya jisko nakaara nahi ja saktaa he.
 mahavir prasad dvivedi ji kii prerana se aa pane khadi boli ko apni rachanaaon kaa madhyam banaaya or apni kavita ke dwaara khadi boli ko ek kavy-bhashaa ke rup main nirmit karne main athak prayaas kiya. is tarah brajabhasha jaisi samrudh kavy-bhashaa ko chhodkar samay or sandarbhon ke anukool hone ke kaaran naye kaviyon ne ise hi apni kavy-abhivyakti kaa madhyam banaaya. hindi kavita ke itihaas main yah gupt ji kaa sabase bada yogadan he. pavitrataa, naitikta or paramparaagat maanviya sambandhon kii raksha gupt ji ke kavy ke pratham gun hai, jo 'panchvati' se lekar jaydrath vadh, yashodhara or saket tak main pratishthit evam pratifalit hue hai. saket unki rachana kaa sarvocch shikhar he.
 maithilisharan gupt kaa janm 3 agast 1886 main pita seth raamacharan kanakane or mata kushilya bai kii teesri santan ke rup main uttar pradesh main jhaansi ke paas chirgaanv main hua. mata or pita donon hi vaishnav the. ve "kanakalata" naam se kavita karte the. vidhyalay main khelkud main adhik dhyaan dene ke kaaran padhai adhuri hi rah gayi. ghar main hi hindi, bangala, sanskrit sahitya kaa adhyayan kiya. munshi ajmeri ji ne unka maargdarshan kiya. 12 varsh kii avasthaa main brajabhasha main kavita rachana armbh kiya. acharya mahavir prasad dvivedi ke sampark main bhi aaye. unki kavitaayen khadi boli main masik "saraswati" main prakashit hona prarambh ho gai. 
 pratham kavy sangrah "rang main bhang" tathaa baad main "jaydrath vadh" prakashit hui. unhone bengali ke kavy granth "meghnath vadh", "brajangana" kaa anuwaad bhi kiya. san 1912 - 1913 i. main rashtriya bhaawanaaon se ot-prot "bharat bharti" kaa prakaashan kiya. unki lokapriyata sarvatra fail gai. sanskrit ke prasiddh granth "swapnvasavadatta" kaa anuwaad prakashit karaayaa. san 1916-17 i. main mahakavy 'saket' kii rachana armbh kii. urmila ke prati upeksha bhav is granth main dur kiye. swatah press kii sthapana kar apni pustaken chhapana shuru kiya. saket tathaa panchvati aadi anya granth san 1931 main purna kiye. isi samay ve rashtrapita gandhi ji ke nikat sampark main aaye. 'yashodhara' san 1932 i. main likhi. gandhi ji ne unhen "rashtakavi" kii sangya pradaan kii. san 1941 i. main vyaktigat satyagrah ke antargat jail gayi. agra vishvavidhyalay se unhen di.lit. se sammanit kiya gaya. 1952-1964 tak rajyasabha ke sadsy manonith huye. san 1953 i. main bharat sarkaar ne unhen padam vibhushan se sammanit kiya. tatkaaleen raashtrapati dow rajendra prasad ne san 1962 i. main abhinandan granth bhent kiya tathaa hindu vishvavidhyalay ke dwaara di.lit. se sammanit kiye gayi. 1954 main sahitya evam shiksha kshetra main padam bhushan se sammanit kiya gaya.
 isi varsh prayag main "saraswati" kii swarna jainti samaaroh kaa aayojan hua jisaki adhyakshata gupt ji ne kii. san 1963 i0 main anuj siyaaraam sharan gupt ke nidhan ne apurnaneey aghat pahunchaaya. 12 disambar 1964 i. ko dil kaa daura padaa or sahitya kaa jagamagaataa tara ast ho gaya. 78 varsh kii aayu main do mahakavy, 19 khandakavy, kavyagit, naatikaayen aadi likhi. unke kavy main rashtriya chetana, dharmik bhaavana or maanviya utthan pratibimbit he. 'bharat bharti' ke teen khand main desh kaa ateet, vartmaan or bhavishya chitrit he. ve maanavvaadi, naitik or saanskrithik kavyadhara ke vishisht kavi the.
 madhya pradesh ke samskruti rajya mantri lakshmikant sharma ne kaha he ki rashtrakavi maithilisharan gupt kii jayanti pradesh main prativarsh teen agast ko 'kavi diwas' ke rup main vyapak rup se manaayi jaayegi. yah nirnay rajya shashan ne liya he. yuva peedi bhartiya sahitya ke svarnim itihaas se bhalee-bhaanti waakif ho sake is uddeshy se samskruti vibhaag dwaara pradesh main bhartiya kaviyon par kendrit karte hue anek aayojan karegaa.
 'bharat-bharti', maithilisharan guptaji dwaara swadesh prem ko darshaate hue vartmaan or bhavi durdasha se ubarne ke liye samaadhaan khojane kaa ek safal prayog kaha ja saktaa he. bharat darshan kii kaavyatmak prastuti 'bharat-bharti' nishchit rup se kisi shodh se kam nahin aanki ja sakati.
 maithilisharan gupt ji ne 5 moulik naatak likhe hai- ‘anagha’, ‘chandrahaas’, ‘tilottama’, ‘niskriy pratirodh’ or ‘visarjan’. unhone bhaas ke chaar naatakon- ‘swapnvasavadatta’, ‘pratimaa’, ‘abhishek’, ‘avimaarak’ kaa anuwaad kiya he. in naatakon main ‘anagha’ jataka katha se sambaddh bodhisattva kii katha par aadhaarit padya main likhaa gaya naatak he. nitant takneekee drushti se ise ‘kavy naatak’ nahin kaha ja saktaa he. ‘chandrahaas’ itihaas kaa abhas utpann karne vaala naatak he. jisamen niyati or satkarm kaa mahatva sampreshit he. tilottama puranic naatak he. ye naatak pehle prakashit ho chuke hai, parantu ‘niskriy pratirodh’ or ‘visarjan’ pehali baar prakashit ho rahe hai, is arth main naye hai. bhaas ke anudit naatakon ke chayan main bhi gupt ji ne vaividhya kaa dhyaan rakhaa he.
 gupt ji ke kavy main rashtriyata or gandhivaad kii pradhanta he. isamen bharat ke gauravmay ateet ke itihaas or bhartiya samskruti kii mahatta kaa ospurn pratipaadan he. aapane apane kavy main paariwarik jivan ko bhi yathochit mahatta pradaan kii he or nari maatr ko vishesh mahatv pradaan kiya he. gupt ji ne prabandh kavy tathaa muktak kavy donon kii rachana kii. shabd shaktiyon tathaa alankaaron ke sakasham prayog ke saath muhaavaron kaa bhi prayog kiya he.
 bharat bharti main desh kii vartmaan durdasha par kshobh prakat karte hue kavi ne desh ke ateet kaa atyant gaurav or shraddha ke saath gungan kiya. bharat shreshth tha, he or sadaiv rahegaa kaa bhav in panktiyon main gunjyman he-
 mathlisharan gupt ko acharya mahaviraprasad dvivedi kaa maargdarshan praapt tha . acharya dvivedi unhen kavita likhane ke liye prerit karte the, unki rachanaaon main sanshodhan karke apni patrika 'saraswati' main prakashit karte the . mathlisharan gupt kii pehali khadi boli kii kavita 'hemanth' sheershak se saraswati main chhapi thi .
