 banke bihari mandir bharat main mathura jile ke vrundavan dham main raman reti par sthit he. yah bharat ke pracheen or prasiddh mandiron main se ek he. banke bihari krishna kaa hi ek rup he jo isamen pradarshit kiya gaya he. iskaa nirmaan 1864 main swami haridas ne karavaaya tha.
 shridham vrindavan, yah ek aisi paavan bhoomi he, jis bhoomi par aane maatr se hi sabhi paapon kaa naash ho jaataa he. aisa akhir koun vyakti hoga jo is pavitra bhoomi par aana nahin chahega tathaa shri bankebihari ji ke darshan kar apane ko krutharth karnaa nahin chahega. yah mandir shri vrindavan dham ke ek sundar ilaake main sthit he. kaha jaataa he ki is mandir kaa nirmaan swami shri haridas ji ke vanshajo ke samuhik prayaas se samvath 1921 ke lagbhag kiya gaya.
 mandir nirmaan ke shuruuaat main kisi daan-daata kaa dhan isamen nahin lagaaya gaya. sriharidas swami vishay udasin vaishnav the. unke bhajan–kirthan se prasann ho nidhivan se shri bankebihariji prakat huye the. swami haridas ji kaa janm samvath 1536 main bhadrapada mahine ke shukla paksh main ashtami ke din vrindavan ke nikat rajapur naamak gaanv main hua tha. inke aradhyadev shyaam–saloni surat baale shribankebihari ji the. inke pita kaa naam gangadhar evam mata kaa naam shrimati chitra devi tha. haridas ji, swami aashudhir dev ji ke shishy the. inhen dekhte hi aashudhir devji jaan gayi the ki ye sakhi lalitaji ke avatar hai tathaa radhashtami ke din bhakthi pradaayani shri radha ji ke mangal–mahotsav kaa darshan laabh hetu hi yahan padhaare he. haridasji ko rasanidhi sakhi kaa avatar mana gaya he. ye bachapan se hi sansar se oobe rahete the. kishoravastha main inhone aashudhir ji se yugal mantra diksha lee tathaa yamuna sameep nikunj main ekaant sthaan par jaakar dhyaan-magn rahane lage. jab ye 25 varsh ke hue tab inhone apane guru ji se virakthavesh praapt kiya evam sansar se dur hokar nikunj bihari ji ke nity lilaon kaa chintan karne main rah gayi. nikunj van main hi swami haridasji ko bihariji kii murti nikaalane kaa swapnadesh hua tha. tab unki aagyaanusaar manohar shyamvarn chhavi vaale shrivigrah ko dharaa ko god se baahar nikaala gaya. yahi sundar murti jag main shribankebihari ji ke naam se vikhyath hui yah murti margshirsh, shukla ke panchami tithi ko nikaala gaya tha. atah prakatya tithi ko ham vihaar panchami ke rup main bade hi ullas ke saath maanate he.yugal kishor sarkaar kii murti radha krishna kii sanyukt chhavi yaa aikikrut chhavi ke kaaran banke bihari ji ke chhavi ke madhya ack alokik prakaash kii anubhuti hoti he,jo banke bihari ji main radha tatv kaa parichaayak he. swami haridas
 shri bankebihari ji nidhivan main hi bahut samay tak swami ji dwaara sevit hote rahe the. phir jab mandir kaa nirmaan kaary sampann ho gaya, tab unako vahaan laakar sthapit kar diya gaya. sanay vansh paramparaagat shrikrishna yeti ji, bihari ji ke bhoga evam anya seva vyavastha sambhaale rahe. phir inhone samvath 1975 main hargulal seth ji ko shribihari ji kii seva vyavastha sambhaalane hetu niyukt kiya. tab is seth ne veri, kolkata, rohtak, ityadi sthanon par shribankebihari treston kii sthapana kii. iske alaava anya bhakton kaa sahyog bhi isamen kaaphi sahaayta pradaan kar rahaa he. anand kaa vishay he ki jab kaala pahaad ke utpaat kii ashanka se anekon vigrah sthaanantarit hue. parantu shribankevihari ji yahaan se sthaanantarit nahin hue. aaj bhi unki yahaan prem sahit puja chal rahi hai. kaalaantar main swami haridas ji ke upasna paddati main parivartan laakar ek naye sampradaay, nimbark sampradaay se swatantra hokar sakhibhaav sampradaay bana. isi paddati anusaar vrindavan ke sabhi mandiron main seva evam mahotsav aadi manaaye jate hai. shribankebihari ji mandir main keval sharad poornima ke din shri shribankebihari ji vanshidharan karte hai. keval shraavan teej ke din hi thakur ji jhule par baithte hai evam janmashtami ke din hi keval unki mangala–aarti hoti hai. jiske darshan saubhagyashaalee vyakti ko hi praapt hote hai. or charan darshan keval akshay tritiya ke din hi hota he. in charan-kamalon kaa jo darshan karata he uskaa to bedaa hi paar lag jaataa he.swami haridas ji sangeet ke prasiddh gayak evam tansen ke guru the. ek din praatavkaal swami ji dekhne lage ki unke bistar par koi razaai odhakar so rahaa hai. yah dekhakar swami ji bole– are mere bistar par koun so rahaa hai. vahaan shribihari ji swayan so rahe the. shabd sunate hi bihari ji nikal bhaage. kintu ve apane chuda evam vanshi, ko vistar par rakhkar chale gayi. swami ji, vruddh avasthaa main drushti jeern hone ke kaaran unakon kuch najar nahin aay. iske pashchaat shri bankebihariji mandir ke pujari ne jab mandir ke kapaat khole to unhen shri bankevihariji mandir ke pujari ne jab mandir main kapat khole to unhen shribankebihari ji ke palane main chuda evam vanshi najar nahin aayi. kintu mandir kaa darwaja band tha. aashcharyachakit hokar pujari ji nidhivan main swami ji ke paas aaye evam swami ji ko sabhi baaten bataayi. swami ji bole ki praatavkaal koi mere panlag par soya hua tha. wo jate vakt kuch chhod gaya hai. tab pujari ji ne pratyaksh dekha ki panlag par shribankebihari ji kii chuda–vanshi virajman hai. isse pramanit hota he ki shribankebihari ji raat ko raas karne ke liye nidhivan jate hai.
 isi kaaran se praatah shribihari ji kii mangala–aarti nahin hoti hai. kaaran–raatri main raas karke yahaan bihari ji aate he. atah praatah shayan main baadha daalkar unki aarti karnaa aparaadh hai. swami haridas ji ke darshan praapt karne ke liye anekon samraat yahan aate the. ek baar dilli ke samraat akbar, swami ji ke darshan hetu yahan aaye the. thakur ji ke darshan praatah 9 baje se dopaher 12 baje tak evam saayam 6 baje se raatri 9 baje tak hote hai. vishesh tithi uplakshyanusaar samay ke parivartan kar diya jaataa hai.
 shribankebihari ji ke darshan sambandh main anekon kahaniyaan prachlit hai. jinamein se ek tathaa do nimnlikhit hai– ek baar ek bhaktimati ne apane pati ko bahut anunay–vinay ke pashchaat vrindavan jane ke liye raji kiya. donon vrindavan aakar shribankebihari ji ke darshan karne lage. kuch din shribihari ji ke darshan karne ke pashchaat uske pati ne jab swagrih waapas lautne ki cheshtaa kii to bhaktimati ne shribihari ji darshan laabh se vanchit hona padegaa, aisa sochakar wo rone lagi. sansar bandhan ke liye swagrih jaayenge, isliye wo shribihari ji ke nikat rote–rote prarthana karne lagi ki– 'he prabhu main ghar ja rahi hun, kintu tum chirkaal mere hi paas nivas karnaa, aisa prarthana karne ke pashchaat ve donon railway stesan kii ore ghodagadee main baithkar chal diye. us samay shribankevihari ji ek gop balak kaa rup dhaaran kar ghodagadee ke peeche aakar unako saath lekar le jane ke liye bhaktimati se prarthana karne lage. idhar pujari ne mandir main thakur ji ko na dekhakar unhone bhaktimati ke premayukt ghatana ko jaan liya evam tatkaal ve ghoda gaadi ke peeche daude. gaadi main balak rupi shribankebihari ji se prarthana karne lage. donon main aisa vaartalap chalate samay wo balak unke madhya se gaayab ho gaya. tab pujari ji mandir lautakar pun shribankebihari ji ke darshan karne lage.
 idhar bhakt tathaa bhaktimati shribankebihari ji kii swayan krupa jaanakar donon ne sansar kaa gaman tyaag kar shribankebihari ji ke charnon main apane jivan ko samarpit kar diya. aise hi anekon kaaran se shribankebihari ji ke jhalak darshan arthath jhaanki darshan hote hai.
 shribihari ji mandir ke saamne ke daravaaje par ek pardaa laga rahata he or wo pardaa ek do minute ke antaraal par band evam kholaa jaataa hai or bhi kinvadanti hai.
 ek baar ek bhakt dekhtaa rahaa ki uski bhakthi ke vasheebhoot hokar shribankebihari ji bhaag gayi. pujari ji ne jab mandir kii kapaat kholaa to unhen shribankebihari ji nahin dikhaai diye. pataa chalaa ki ve apane ek bhakt kii gavaahi dene aligarh chale gayi hai. tabhi se aisa niyam bana diya ki jhalak darshan main thakur ji kaa pardaa khulata evam band hota rahegaa. aisi hi bahut sari kahaniyaan prachlit he. 
 swami haridasji ke dwaara nidhivan sthit vishakha kund se shribankebihari ji prakatit hue the. is mandir main krishna ke saath shriradhika vigrah kii sthapana nahin hui. baishakh maas kii akshay tritiya ke din shribankebihari ke shricharanon kaa darshan hota he. pehle ye nidhivan main hi virajman the. baad main vartmaan mandir main padhaare hai. yawanon ke updrav ke samay shribankebihari ji gupt rup se vrindavan main hi rahe, baahar nahin gayi. shribankebihari ji kaa jhaanki darshan vishesh rup main hota he. yahan jhaanki darshan kaa kaaran unka bhaktavatsalya evam rasikata he.
 ek samay unke darshan ke liye ek bhakt mahanubhav upasthit hue. ve bahut der tak ek-tak se inhen nihaarte rahe. rasik bankebihari ji un par riz gayi or unke saath hi unke gaanv main chale gayi. baad main bihari ji ke goswamiyon ko pataa lagane par unka peechha kiya or bahut anunay-vinay kar thakurji ko lautaa-kar shrimandir main padhraya. isliye bihari ji ke jhaanki darshan kii vyavastha kii gai taaki koi unase najar na ladaa sake. yahan ek vilakshan baat yah he ki yahan mangal aarti nahin hoti. yahan ke gosaiyon kaa kahana he ki thakurji nity-raatri main raas main thakkar bhor main shayan karte hai. us samay inhen jagaanaa uchit nahin he. logon kii aasthaa itani he ki gat asina shukla panchami ko darshanath aaye bhakton main se ek jinhen aankhon se kuch nahin dikhataa tha,jigyaasa bas poocha baba aap dekhne main asamarth he, phir bhi bihari ji ke darshan hetu padhaare hai. unhone uttar diya lala mujhe nahin dikhataa he,par bihari ji mujhe dekh rahe hai.
