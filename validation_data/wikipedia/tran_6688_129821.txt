 pandavon ko matsay naresh viraat kii rajdhani main nivas karte huye das maah vyateet ho gayi. sahasaa ek din raja viraat kaa saalaa kichak apni bahan sudeshna se bhent karne aayaa. jab uski drushti sairandhri par padi to vah kaam-peedit ho uthaa tathaa sairandhri se ekaant main milane ke avasar kii taak main rahane laga. draupadi bhi uski kaamuk drushti ko bhaanp gai. draupadi ne maharaj viraat evam maharani sudeshna se kaha bhi ki kichak mujh par kudrushti rakhata he, mere paanch gandharv pati hai, ek na ek din ve kichak kaa vadh denge. kintu un donon ne draupadi kii baat kii koi parvaah na kii.laachaar hokar ek din draupadi ne bhimsen ko kichak kii kudrushti tathaa kuvichaar ke vishay main bataa diya. draupadi ke vachan sunakar bhimsen bole, “he draupadi! tum us dusht kichak ko ardhratri main nrityshala milane kaa sandesh de do. nrityshala main tumhaare sthaan par main jaakar uskaa vadh kar doongaa.”sairandhri ne ballab kii yojana ke anusaar kichak ko raatri main nrityshala main milane kaa sanket de diya. draupadi ke is sanket se prasann kichak jab raatri ko nrityshala main pahunchaa to vahaan par bhimsen draupadi kii ek sari se apana sharir or munh dhank kar vahaan lete huye the. unhen sairandhri samajhakar kamottejit kichak bolaa, “he priytame! meraa sarvasv tum par nyochhavar he. ab tum utho or mere saath raman karo.” kichak ke vachan sunate hi bhimsen uchhal kar uth khadey huye or bole, “re paapi! tu sairandhri nahin apni mrityu ke samaksh khadaa he. le ab parastri par kudrushti daalane kaa fal chakh.” itnaa kahkar bhimsen ne kichak ko laat or ghunson se maarna armbh kar diya. jis prakaar prachand aandhi vrikshon ko jhakzor daalati he usee prakaar bhimsen kichak ko dhakke maar-maar kar sari nrityshala main ghumaane lage. anek baar use ghuma-ghuma kar prithvi par patakane ke baad apni bhujaaon se uske gardan ko marodakar use pashu kii maut maar daalaa.is prakaar kichak kaa vadh kar dene ke baad bhimsen ne uske sabhi angon ko tod-marod kar use maans kaa ek londa bana diya or draupadi se bole, “panchali! aakar dekho, maine is kaam ke keede kii kya durgati kar di he.” uski us durgati ko dekhakar draupadi ko atyant santosh praapt hua. phir ballab or sairandhri chupchaap apane-apane sthanon main jaakar so gayi.praatavkaal jab kichak ke vadh kaa samachar sabko mila to maharani sudeshna, raja viraat, kichak ke anya bhai aadi vilaap karne lage. jab kichak ke shav ko antyeshti ke liye le jaaya jane laga to draupadi ne raja viraat se se kaha, “ise mujh par kudrushti rakhane kaa fal mil gaya, avashya hi mere gandharv patiyon ne isaki yah durdasha kii he.” draupadi ke vachan sun kar kichak ke bhaaiyon ne krodhit hokar kaha, “hamaare atyant balavaan bhai kii mrityu isi sairandhri ke kaaran hui he atah ise bhi kichak kii chita ke saath jala dena chaiye.” itnaa kahkar unhone draupadi ko jabardastee kichak kii arthi ke saath band ke or shmashaan kii ore le jane lage.kank, ballab, vrihannalaa, tantipal tathaa granthik ke rup main vahaan upasthit pandavon se draupadi kii yah durdasha dekhi nahin ja rahi thi kintu agyatavaas ke kaaran ve swayan ko prakat bhi nahin kar sakate the. isaliye bhimsen chupake se parcote ko laanghakar shmashaan kii ore daud pade or raste main keechad tathaa mitti kaa saare angon par lep kar liya. phir ek vishaal vriksh ko ukhadkar kichak ke bhaaiyon par tut pade. unamem se kitnon ko hi bhimsen ne maar daalaa, jo shesh bache ve apana praan bachaakar bhaag nikle. iske baad bhimsen ne draupadi ko santvana dekar mahal main bhej diya or swayan naha-dhokar duusare raste se apane sthaan main laut aaye. kichak tathaa uske bhaaiyon kaa vadh hote dekhakar maharaj viraat sahit sabhi log draupadi se bhaybheet rahane lage.
 kichak ke vadh kii soochna aandhi kii tarah fail gai. vastav main kichak bada parakramee tha or usase trigart ke raja susharma tathaa hastinapur ke kaurav aadi darate the. kichak kii mrityu ho jane par raja susharma or kauravagan viraat nagar par akraman karne ke uddeshy se ek vishaal sena gathit kar liya. kauravon ne susharma ko pehle chadhaai karne kii salaah di. unki salaah ke anusaar susharma ne unki salaah maanakar viraat nagar par dhaava bolkar us rajya kii samast gauon ko hadap liya. isse rajya ke sabhi gwaalon ne raaj sabha main jaakar guhaar lagaai, “he maharaj! trigart ke raja susharma hamase sab gauon ko chhinakar apane rajya main liye ja rahe hai. aap hamaari sheeghra raksha karen.”us samay sabha main viraat or kank aadi sabhi upasthit the. raja viraat ne nishchay kiya ki kank, ballab, tantipal, granthik tathaa unke swayan ke netritv main sena ko yuddh main utaara jaye. unki is yojana ke anusaar sabane milakar raja susharma ke upar dhaava bol diya. chhadmaveshdhari pandavon ke parakram ko dekhakar susharma ke sainik apane-apane praan lekar bhaagane lage. susharma ke bahut utsaah dilaane par bhi ve sainik waapas aakar yuddh karne ke liye taiyaar nahin the.apni sena ke pair ukhdate dekhakar raja susharma bhi bhaagane laga kintu pandavon ne use gher liya. ballab ne laat ghunson se maar-maar kar uski haddi pasli tod daalaa. susharma kii khub marammat karne ke baad ballab ne use uthaakar prithvi par patake diya. bhoomi par gir kar vah jor-jor chillane laga. bhimsen ne uski ek na suni or use baandhakar yudhisthir ke samaksh prastut kar diya. susharma ke dwaara daasatv sweekaar karne par dharmraj yudhisthir ne use chhod diya.idhar duusari ore se kauravon ne viraat nagar par hamalaa bol diya. praja raaj sabha main aakar raksha ke liye guhaar lagane lagi kintu us samay to maharaj chaaron pandavon ke saath susharma se yuddh karne chale gayi the. mahal main keval rajkumaar uttar hi the. praja ko raksha ke liye guhaar lagaate dekh kar sairandhri se rahaa na gaya or unhone rajkumaar uttar ko kauravon se yuddh karne ke liye na jate huye dekhakar khub fatkaaraa. sairandhri kii fatkaar sunakar rajkumaar uttar ne shekhi baghaarte huye kaha, “main yuddh main jaakar kauravon ko avashya haraa detaa kintu asamarth hoon, kyonki mere paas koi sarathi nahin he.” uski baat sunakar sairandhri ne kaha, “rajkumaar! vrihannalaa bahut nipun sarathi he or vah kuntiputra arjuna kaa sarathi rah chuki he. tum use apana sarathi bana kar yuddh ke liye jaao.”antatah rajkumaar uttar vrihannalaa ko sarathi banaakar yuddh ke liye niklaa. us din pandavon ke agyatavaas kaa samay samaapt ho chukaa tha tathaa unke prakat hone kaa samay aa chukaa tha. urvashi ke shaapvash mili arjuna kii napunsakata bhi khatm ho chuki thi. atah maarg main arjuna ne us shmashaan ke paas, jahaan pandavon ne apane astr-shastr chupaaye the, rath roka or chupake se apane hathiyaar le liye. jab unka rath yubhumi main pahunchaa to kauravon kii vishaal sena or bhishma, dron, karn, ashwatthama, duryodhana aadi parakramee yoddhaon ko dekhakar rajkumaar uttar atyant ghabara gaya or bolaa, “vrihannalaa! tum rath waapas le chalo. main in yoddhaon se muqabla nahin kar saktaa.” vrihannalaa ne kaha, “he rajkumaar! kisi bhi kshatriyaputra ke liye yuddh main peeth dikhaane se to acha he ki vah yuddh main veergati praapt kar le. uthaao apane astr-shastr or karo yuddh.”kintu rajkumaar uttar par vrihannalaa ke vachanon kaa koi prabhaav nahin padaa or vah rath se kud kar bhaagane laga. is par arjuna ne lapak kar use pakad liya or kaha, “rajkumaar! bhaybheet hone kii aavashyaktaa nahin he. mere hote huye tumhaara koi bhi kuch nahin bigaad saktaa. aaj main tumhaare samaksh swayan ko prakat kar rahaa hoon, main panduputr arjuna hoon or kank yudhisthir, ballab bhimsen, tantipal nakul tathaa granthik sahadev hai. ab main inase yuddh karunga, tum ab is rath kii bagdor sanbhaalo.” yah vachan sunakar rajkumaar uttar ne gadgad hokar arjuna ke pair pakad liya.
 ke devdatt shankh kii dhwani ranbhumi main goonj uthi. us vishisht dhwani ko sunakar duryodhana bhishma se bolaa, “pitamah! yah to arjuna ke devdatt shankh kii dhwani he, abhi to pandavon kaa agyatavaas samaapt nahin hua he. arjuna ne swayan ko prakat kar diya isaliye ab pandavon ko punah baarah varsh kaa vanvaas or ek varsh kaa agyatavaas bhogana hoga.” duryodhana ke vachan sunakar bhishma pitamah ne kaha, “duryodhana! kadaachit tumhen gyaat nahin he ki pandav kaal kii gati jaanane vaale hai, bina avadhi puri kiye arjuna kabhi saamne nahin aa saktaa. maine bhi gananaa kar liya he ki pandavon ke agyatavaas kii avadhi purna ho chuki he.”duryodhana ek deergh nirishwaas chhodte huye bolaa, “ab jab arjuna kaa aana nishchit ho chukaa he to pitamah! hamen sheeghra hi vyuh rachana kar lenaa chaiye.” is par bhishma ne kaha, “vatsa! tum ek tihaai sena lekar gauon ke saath vidaa ho jaao. shesh sena ko saath lekar ham log yahan par arjuna se yuddh karenge.” bhishma pitamah ke paraamarsh ke anusaar duryodhana gauon ko lekar ek tihaai sena ke saath hastinapur kii ore chal padaa.yah dekhakar ki duryodhana ranbhumi se lautakar ja rahaa he arjuna ne apana rath duryodhana ke peeche dauda diya or bhaagate huye duryodhana ko maarg main hi gherkar apane asankhya baanon se use vyakul kar diya. arjuna ke baanon se duryodhana ke sainikon ke pair ukhd gayi or ve peeth dikhaa kar bhaag gayi. sari gauen bhi rambhati huin viraat nagar kii or bhaag nikaleen. duryodhana ko arjuna ke baanon se ghira dekhakar karn, dron, bhishma aadi sabhi vir uski raksha ke liy daud pade. karn ko saamne dekh kar arjuna ke krodh kaa parawar na rahaa. unhone karn par itane baan barasaaye ki uske rath, ghode, sarathi sabhi nasht bhrasht ho gayi or karn bhi maidan chhod kar bhaag gaya. karn ke chale jane par bhishma or dron ek saath arjuna par baan chhodane lage kintu arjuna apane baanon se bich main hi unke baanon ke tukade-tukade kar dete the. antatah arjuna ke baanon se vyakul hokar saare kaurav maidan chhod kar bhaag gayi. kauravon ke is prakaar bhaag jane par arjuna bhi vijayshankh bajaate huye viraat nagar laut aaye.
 sukhsagar ke saujany se
 
