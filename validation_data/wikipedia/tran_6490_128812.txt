 francej rabele punarjagran kaal kaa france kaa pramukh lekhak, doctor, bhikshu tathaa greek kaa vidwaan tha. 
 rabele kaa janm san 1494 main hua, yadhyapi isapar mataiky nahin he. san 1520 main vah sadhu ho gaya tathaa maanavtaavaadiyon evam buddhivaadiyon ke varg main sammilit ho gay. usne greek, latin tathaa italian kaa adhyayan kiya or ritivaadee shiksha kii ore gambhirthapurvak unmukh hua. san 1530 main rabele ne chikitsashastra kaa adhyayan karne ke liye sadhuvesh kaa parityag kiya. liyon shahar main vah ek sukhyat chikitsak ho gaya. do varsh baad usne kaalpanik naam se 'patagruwell roy de dipsodi' kii kahaniyaan prakashit kin. pantagruwell kii aalochana karanevaale sarbon aalochakon ke pratyuttar main san 1534 main usne 'gaargentua' prakashit kii. gaargentua pentagruwell kaa pita tha. sarbon ne prakashit hote hi gaargentua kii bhartsana kerani prarambh kii. iske ananthar 11 varsh tak rabele maun rahaa. apane sangrakshak jaandu boe, kii sahaayta se vah rome ja sakaa or vahaan usne shahi mahatv praapt kiya. san 1546 main usne tai live tathaa san 1552 main quart live prakashit kiya. san 1553 main uski mrityu hui. mrityu ke pashchaat uske naam se uski paanchavin pustak prakashit hui parantu rabele hi uskaa lekhak tha, yah kahana sandigdh he.
 ravele vinodpriy tha. vah manoranjan karnaa chahta tha parantu saath hi usne darshan kii bhi abhivyakti kii. greek or latin vidwaanon ke prati uskaa prem or aadar ahaituk he. usne mul granthon ke adhyayan par jor diya, sarbon krit tikaaon par nahin. uski gyanpipasa kabhi shant nahin ho paati thi.
 usne puraane kaviyon ko adhik pasand kiya kyonki unamem madhyakaalin dharmprachaarkon kii taarkik rukshata kii apeksha sahaj budhimatta ke darshan hote hai. isai hote hue bhi rabele swarg kii apeksha prithvi ke prati adhik mamatv rakhata tha.
