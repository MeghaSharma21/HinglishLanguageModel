 kisan baburao hajaare ek bhartiya samajasevi hai. adhikansh log unhen anna hajaare ke naam se jaanate hai. san 1992 main bharat sarkaar dwaara unhen padmabhushan se sammanit kiya gaya tha. soochna ke adhikaar ke liye kaary karne waalon main ve pramukh the. jan lokapal vidheyak ko paarit karaane ke liye anna ne 16 agast 2011 se aamaran anshan armbh kiya tha.
 anna hajaare kaa janm 15 june 1937 ko maharashtra ke ahmednagar ke ralegan siddhi gaanv ke ek maratha kisaan parivaar main hua tha. unke pita kaa naam baburao hajaare or maan kaa naam lakshmibai hajaare tha. unka bachapan bahut garibi main gujara. pita majdoor the tathaa dada sena main the. dada kii tainaati bhinganagar main thi. vaise anna ke purvanjon kaa gaanv ahamed nagar jile main hi sthit ralegan siddhi main tha. dada kii mrityu ke saat varshon baad anna kaa parivaar ralegan aa gaya. anna ke chah bhai hai. parivaar main tangi kaa alam dekhakar anna kii buaa unhen mumbai le gayi. vahaan unhone saatvin tak padhai kii. parivaar par kashton kaa boj dekhakar ve dadar stesan ke baahar ek phool bechnewale kii dukaan main 40 rupee ke vetan par kaam karne lage. iske baad unhone phulon kii apni dukaan khol lee or apane do bhaaiyon ko bhi ralegan se bula liya.
 varsh 1962 main bharat-china yuddh ke baad sarkaar kii yuvaaon se sena main shaamil hone kii apil par anna 1963 main sena kii maratha regiment main driver ke rup main bhartee ho gaye. anna kii pehali niyukti punjab main hui. 1965 main bharat-pakistan yuddh ke dauraan anna hajaare khemkaran seemaa par niyukt the. 12 navambar 1965 ko chaowkee par pakistani hawaii bambaari main vahaan tainaat saare sainik maare gaye. is ghatana ne anna ke jivan ko sadaa ke liye badal diya. iske baad unhone sena main 13 or varshon tak kaam kiya. unki tainaati mumbai or kashmir main bhi hui. 1975 main jammu main tainaati ke dauraan sena main seva ke 15 varsh puure hone par unhone svaichhik seva nivritti le lee. ve paas ke gaanv ralegan siddhi main rahane lage or isi gaanv ko unhone apni saamaajik karmasthali banaakar samaaj seva main jute gaye.
 1965 ke yuddh main maut se saakshaatkaar ke baad nai dilli railway stesan par unhone swami vivekanand kii ek pustak 'kol tu di youth for nesan' kharidi. ise padhakar unke man main bhi apana jivan samaaj ko samarpit karne kii ichha balwati ho gai. unhone mahatma gandhi or vinoba bhaave kii pustaken bhi padhin. 1970 main unhone aaajeevan avivaahit rahakar swayan ko saamaajik kaaryon ke liye purnatah samarpit kar dene kaa sankalp kar liya.
 mumbai padasthaapan ke dauraan vah apane gaanv ralegan aate-jate rahe. ve vahaan chattan par baithkar gaanv ko sudhaarney kii baat sochaa karte the. 1978 main svaichhik seva nivritti lekar ralegan aakar unhone apana saamaajik kaary prarambh kar diya. is gaanv main bijli or pani kii jabardast kami thi. anna ne gaanv waalon ko nahar banane or gadde khodakar barish kaa pani ikattha karne ke liye prerit kiya or swayan bhi isamen yogadan diya. anna ke kehane par gaanv main jagah-jagah ped lagaae gaye. gaanv main saura urja or gobar gas ke jariye bijli kii supplai kii gai. unhone apni zamin bacchon ke hostel ke liye daan kar di or apni pension kaa sara paisa gaanv ke vikaas ke liye samarpit kar diya. ve gaanv ke mandir main rahete hai or hostel main rahane vaale bacchon ke liye banane vaala khaanaa hi khate hai. aaj gaanv kaa har shaks aatmanirbhar he. aas-pados ke gaanvon ke liye bhi yahan se chaara, doodh aadi jaataa he. yah gaanv aaj shanti, sauhardra evam bhaichaare kii misaal he.
 1991 main anna hajaare ne maharashtra main shivasena-bhaajapa kii sarkaar ke kuch 'bhrasht' mantriyon ko hataae jane kii maang ko lekar bhukh hadtaal kii. ye mantri the- shashikant sutar, mahadev shivankar or baban gholap. anna ne un par aay se adhik sampatti rakhane kaa aarope lagaaya tha. sarkaar ne unhen manaane kii bahut koshish kii, lekin antat: unhen daagi mantriyon shashikant sutar or mahadev shivankar ko hataanaa hi padaa. gholap ne anna ke khilaaf manahani kaa mukadmaa daayar diya. anna apane aarope ke samarthan main nyaayalay main koi sakshya pesh nahin kar paae or unhen teen maheene kii jail ho gai. tatkaaleen mukhyamantri manohar joshi ne unhen ek din kii hiraasat ke baad chhod diya. ek jaanch ayog ne shashikant sutar or mahadev shivankar ko nirdosh bataaya. lekin anna hajaare ne kai shivasena or bhaajapa netaaon par bhi bhrashtachar main lipt hone ke aarope lagaae.
 1997 main anna hajaare ne soochna kaa adhikaar adhinium ke samarthan main mumbai ke aaazaad maidan se apana abhiyaan shuru kiya. 9 agast 2003 ko mumbai ke aaazaad maidan main hi anna hajaare aamaran anshan par baith gaye. 12 din tak chale aamaran anshan ke dauraan anna hajaare or soochna kaa adhikaar andolan ko deshvyapee samarthan mila. akhirkaar 2003 main hi maharashtra sarkaar ko is adhinium ke ek majboot or kade vidheyak ko paarit karnaa padaa. baad main isi andolan ne rashtriya andolan kaa rup le liya. iske parinamswaroop 12 oktober 2005 ko bhartiya sansad ne bhi soochna kaa adhikaar adhinium paarit kiya. agast 2006, main soochna kaa adhikaar adhinium main sanshodhan prastaav ke khilaaf anna ne 11 din tak aamaran anshan kiya, jise deshbhar main samarthan mila. iske parinamswaroop, sarkaar ne sanshodhan kaa iraadaa badal diya.
 2003 main anna ne congress or ensipi sarkaar ke chaar mantriyon; suresh dada jain, nawab malik, vijay kumaar gavit or padmasingh patil ko bhrasht bataakar unke kilaaf muhim ched di or bhukh hadtaal par baith gaye. tatkaaleen maharashtra sarkaar ne iske baad ek jaanch ayog kaa gathan kiya. nawab malik ne bhi apane pad se tyaagptr de diya. ayog ne jab suresh jain ke kilaaf aarope tay kiye to unhen bhi tyaagptr dena padaa.
 dekhen mukhya lekh jan lokapal vidheyak andolan
 jan lokapal vidheyak ke nirmaan ke liye jari yah andolan apane akhil bhartiya swaroop main 5 april 2011 ko samajasevi anna hajaare evam unke saathiyon ke jantar-mantar par shuru kiye gaye anshan ke saath aarambh hua, jinamein magsese puraskaar vijeta arvind kejariwal, bharat kii pehali mahila prashasnic adhikari kiran bedi, prasiddh lokdharmee vakil prashanth bhushan, aadi shaamil the. sanchaar sadhano ke prabhaav ke kaaran is anshan kaa prabhaav samooche bharat main fail gaya or iske samarthan main log sadakon par bhi utarane lage. inhone bharat sarkaar se ek majboot bhrashtachar virdohi lokapal vidheyak banane kii maang kii thi or apni maang ke anuroop sarkaar ko lokapal bill kaa ek masauda bhi diya tha. kintu manmohan singh ke netritv vaali tatkaaleen sarkaar ne iske prati nakaaratmak ravaiya dikhaaya or isaki upeksha kii. iske parinamswaroop shuru hue anshan ke prati bhi unka ravaiya upeksha purna hi rahaa. lekin is anshan ke andolan kaa rup lene par bharat sarkaar ne aanan-fanan main ek samiti banaakar sambhavit khatre ko taala or 16 agast tak sansad main lokapal vidheyak paarit karaane kii baat sweekaar kar lee. agast se shuru hue monsoon satr main sarkaar ne jo vidheyak prastut kiya vah kamjor or jan lokapal ke sarvatha vipareet tha. anna hajaare ne iske khilaaf apane purv ghoshit tithi 16 agast se punah anshan par jane kii baat duharai. 16 agast ko subah saadhe saat baje jab ve anshan par jane ke liye taiyaari kar rahe the, tab dilli police ne unhen ghar se hi giraftaar kar liya. unke team ke anya log bhi giraftaar kar liye gaye. is khabar ne aam janata ko udwelit kar diya or vah sadakon par utarkar sarkaar ke is kadam kaa ahimsaatmak pratirodh karne lagi. dilli police ne anna ko magistrate ke saamne pesh kiya. anna ne reeha kiye jane par dilli se baahar raalegaanv chale jane yaa 3 din tak anshan karne kii baat asweekaar kar di. unhen 7 dinon ke nyaayik hiraasat main tihaad jail bhej diya gaya. shaam tak deshvyapee pradarshnon kii khabar ne sarkaar ko apana kadam waapas khinchne par majaboor kar diya. dilli police ne anna ko sashart reeha karne kaa aadesh jari kiya. magar anna anshan jari rakhane par drudh the. bina kisi shart ke anshan karne kii anumati tak unhone reeha hone se inkaar kar diya. 17 agast tak desh main anna ke samarthan main pradarshan hota rahaa. dilli main tihaad jail ke baahar hajaaron log deraa daale rahe. 17 agast kii shaam tak dilli police ramlila maidan main 7 dinon tak anshan karne kii ijaajat dene ko taiyaar hui. magar anna ne 30 dinon se kam anshan karne kii anumati lene se manaa kar diya. unhone jail main hi apana anshan jari rakhaa. anna ko ramlila maidan main 15 din ki anumati mili or 19 agast se anna ram lila maidan main jan lokapal bill ke liye anshan jari rakhane par drudh the. 24 agast tak teen muddon par sarkaar se sahmati nahin ban paayi. anshan ke 10 din ho jane par bhi sarkaar anna kaa anshan samaapat nahin karvaa pai | hajaare ne das din se jari apane anshan ko samaapt karne ke liye saarvajanik taur par teen sharton kaa elaan kiya. unka kahana tha ki tamaam sarkari karmchaariyon ko lokapal ke daayre main laayaa jaae, tamaam sarkari karyaalayon main ek naagarik charter lagaaya jaae or sabhi rajyon main lokayukta ho. 74 varshiya hajaare ne kaha ki agar jan lokapal vidheyak par sansad charchaa karti he or in teen sharton par sadan ke bheetar sahmati ban jaati he to vah apana anshan samaapt kar denge.
 pradhanmantri manmohan singh ne dono pakshon ke bich jari gatirodh ko todane kii disha main pehali thos pahal karte hue loksabhaa main khuli peshkash kii ki sansad aruna raay or dow jaiprakash narayan sahit anya logon dwaara pesh vidheyakon ke saath jan lokapal vidheyak par bhi vichaar karegi. uske baad vichaar vimarsh kaa byora sthaayee samiti ko bheja jayega.
 25 may 2012 ko anna hajaare ne punah jantar mantar par jan lokapal vidheyak or visal blor vidheyak ko lekar ek din kaa sankethik anshan kiya. 
 gandhi kii viraasat unki thati he. kad-lathi main vah saadhaaran hi hai. sir par gandhi topi or badan par khaadi he. aankhon par motaa chashma he, lekin unako dur tak dikhataa he. iraade fauladi or atal hai.mahatma gandhi ke baad anna hajaare ne hi bhukh hadtaal or aamaran anshan ko sabase zyada baar bataur hathiyaar istemaal kiya he. iske jariye unhone bhrasht prashasan ko pad chhodane evam sarkaron ko janhitkaari kanoon banane par majaboor kiya he. anna hajaare ko aadhunik yug kaa gandhi bhi kaha ja saktaa he. anna hajaare ham sabhi ke liye adarsh he.
 anna hajaare gandhiji ke gram swarajya ko bharat ke gaanvon kii samruddhi kaa madhyam maanate hai. unka maananaa he ki 'balashaali bharat ke liye gaanvon ko apane pairon par khadaa karnaa hoga.' unke anusaar vikaas kaa laabh samaan rup se vitarit na ho paane kaa kaaran gaanvon ko kendra main na rakhana rahaa.
 vyakti nirmaan se gram nirmaan or tab swaabhaavik hi desh nirmaan ke gandhiji ke mantra ko unhone hakeekat main utaar kar dikhaaya or ek gaanv se armbh unka yah abhiyaan aaj 85 gaanvon tak safaltaapurvak jari he.vyakti nirmaan ke liye mul mantra dete hue unhone yuvaaon main uttam charitra, shuddh aachaar-vichaar, nishkalank jivan va tyaag kii bhaavana viksit karne va nirbhayata ko aatmsaat kar aam aadmi kii seva ko adarsh ke rup main sweekaar karne kaa aahvaan kiya he.
