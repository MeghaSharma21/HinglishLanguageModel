 mittar pyaare nuun ek atiprasiddh punjabi shabad he jo sikhon ke dasham guru shri guru govind singh ji dwaara rachit he. mana jaataa he ki isaki rachana unhone machhiwada ke vanvaas ke samay kii thi.
 jaisaa ki likhaa ja chukaa he iske rachanaakaar shri guru govind singh ji hai. is prakaar kii rachana se unke vyaktitv kii samruddhi kii jhalak milti hai. unki aadhyatmikta or veerta ke bare main baat karnaa suraj ko diya dikhaane ke baraabar he, lekin unki saahitiyik kshamtaaon kaa praayah utani gahanta se vivechan nahin hua he. unki vibhinn rachanaaon main punjabi, sanskrit va farsi kaa upyog hua he or ek rachanaakaar ke rup main vibhinn bhashaaon par unki sahaj pakad thi. kai kai jagah to unhone ek hi jagah sab bhashaaon kaa bhi prayog kiya he. yah rachana bhi unki saahitiyik kshamtaaon kaa ek alag aayam pradarshit karti he.
 is shabad main ve parameshwar se apane duhkhon kii charchaa karte prathit hote hai jo ki avtari purushon ke jivan main ek visangati jaisaa lagata he. kintu kai anya udhaaharan bhi hai jinase isaki tulana kii ja sakati he jaise ki ramayana main ram kaa sita ke liye vilaap karnaa, yishu messiah dwaara suuli lagane se pehle parameshwar se shikaayat karnaa aadi.
 saahitiyik drushti se yah ek ucch koti kii rachana maani jaati he. shaayad hi koi esa punjabi sangeetkaar yaa gayak ho jisane is rachana ko sangitabaddh karke athwa gaakar swayan ko dhanya mahasoos naa kiya ho. prakhyat ghazal gayak jagajeet singh ne to isi naam kii apni elbum main teen alag alag tarah se ise gaaya he.
