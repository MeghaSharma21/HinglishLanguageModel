 gangs of vasepur – bhaag 1 2012 kii ek bhartiya aparaadh film he, jise anuraag kashyap dwaara sah-likhit, nirmit or nirdeshit kiya gaya he. yah dhanbad, jharkhand ke koyala mafia or teen aparaadhik pariwaron ke bich antarnihit shakti sangharsh, raajnneeti or pratishodh par kendrit film gangs of vasepur shrinkhalaa kii pehali film he. film ke pehle bhaag main manoj vaajapei navazuddin siddiki, richa chaddha, huma kureshi, tigmanshu dhulia, pankaj treepathi aadi kalakaar pramukh bhumikaon main he. isaki kahani 1990 se 2009 tak ke kalkram main faili hui he.
 film ke donon hisson ko ek film ke rup main shoot kiya gaya tha, jo kul 319 minute kii thi or ise 2012 ke kans film samaaroh main pradarshit kiya gaya tha, lekin chunki koi bhi bhartiya cinemaghar paanch ghante kii film ko nahin dikhaanaa chaahate the, isiliye ise bhartiya bazaar ke liye do bhaagon main vibhajit kiya gaya tha.
 pehle bhaag ko 22 june 2012 ko bharat bhar ke 1000 se adhik theatre screenon main pradarshit kiya gaya tha. ise france main 25 july or madhya purv main 28 june ko pradarshit kiya gaya tha lekin kuwait or katar main ise pratibandhit kar diya gaya tha. janvari 2013 main sandance film samaaroh main gangs of vasepur film dikhaai gai thi. gangs of vasepur ne 55wein asia-prashanth film mahotsav main sarvshereshth film or sarvshereshth nirdeshak sahit chaar namakan praapt kiye the.
 varun grover or piyush mishra dwaara geet likhe gayi the or sneha khanvalkar or piyush mishra dwaara sangeet rachit kiya gaya he.
 gangs of vasepur – bhaag 1 ne pehle chaar dinon main 12.25 karod kaa vyavsaay hua. film ne apane pehle saptahanth main lagbhag 10 karod kaa shuddh munafa ekatra kar liya tha. sangrah sabhi jagah saamaan tha. film ke donon bhaagon ke nirmaan main 18.5 karod kii utpaadan laagat ai thi or pehle bhaag ke pehle saptaah ke 17.5 karod ke sangrah saath, film ne kul utpaadan laagat safaltaapurvak punarprapt kar lee thi. gangs of vasepur duusaren saptaah main kul 7 karod kaa vyavsaay hua tha. gangs of vasepur - bhaag 1 ne 27 july 2012 tak bharat main 27.52 karod arjeet kar liya tha. or film ko antat safal ghoshit kiya gaya.
 film ke liye safalataa party guuruuvaar, 5 july, der shaam ko bandra, mumbai main escobar main yojit kii gai thi.
