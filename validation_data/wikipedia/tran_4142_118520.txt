 saamaanya zukaam ko nasoferinzitis, rhinopherinzitis, atyadhik nazala yaa zukaam ke naam se bhi janaa jaataa he. yah upree shwasan tantra kaa aasaani se failane vaala sankramak rog he jo adhikanshtah nasika ko prabhavit karata he. iske lakshanon main khaansee, gale kii kharash, naak se srav or fever aate hai. lakshan aamtaur par saat se das din ke bheetar samaapt ho jate hai. haalanki kuch lakshan teen saptaah tak bhi rah sakate hai. aise do sau se adhik virus hote hai jo saamaanya zukaam kaa kaaran ban sakate hai. rhinovyrus iskaa sabase aam kaaran he.
 naak, sinus, gale yaa kanthnali kaa teevr sankraman sharir ke un angon dwaara vargeekrut kiya jaataa he jo isse sarvaadhik prabhavit hote hai. saamaanya zukaam mukhya rup se nasika, ferinzitis, shwasanalika ko or sinocitis, sinus ko prabhavit karata he. yah lakshan swayan virus dwaara utakon ko nasht kiye jane se nahin apitu sankraman ke prati hamaari pratiraksha pranali kii pratikriya ke kaaran utpann hote hai. sankraman ko rokane ke liye haath dhonaa mukhya tarika he. kuch pramaan chehre par mask pahanane kii prabhavakaarita kaa bhi samarthan karte hai.
 saamaanya zukaam ke liye koi ilaaj nahin he, lekin iske lakshanon kaa ilaaj kiya ja saktaa he. yah, manushyon main sabase adhik hone vaala sankramak rog he. ausat vayask ko prativarsh do se teen baar zukaam hota he. ausat bachche ko prativarsh chah se lekar baarah baar zukaam hota he. ye sankraman pracheen kaal se manushyon main hote aa rahe hai.
 zukaam ke sabase aam lakshanon main khaansee, naak bahna, nasikamarg main avrodh or gale kii kharash shaamil hai. anya lakshanon main mansapeshiyon kaa dard, thakaan kaa anubhav, sar main dard or bhukh kaa kam laganaa sammilit kiya ja saktaa he. zukaam se peedit lagbhag 40% logon main gale kii kharash maujuud hoti he. lagbhag 50% logon ko khaansee/kaff hota he. lagbhag aadhe maamalon main mansapeshiyon main dard hota he. bukhaar vayaskon main ek asaamaanya lakshan he, lekin navjaat shishuon or chote bacchon main yah aam he. zukaam ke kaaran hone vaali khaansee, flu ke kaaran hone vaali khaansee kii tulana main halki hoti he. vayaskon main khaansee or bukhaar flu ke hone kii sambhaavna kii or sanket karte hai. kai aise virus jo saamaanya zukaam kaa kaaran hote hai, koi lakshan pradarshit nahin karte. nichle vayumarg se aane vaale balgam kaa rang spasht se lekar pilaa or haraa tak ho saktaa he. balgam kaa rang yah sanket nahin detaa ki sankraman jeevanu dwaara hua he yaa vishaanu dwaara.
 zukaam aam taur par thakaan, bahut adhik thand kaa anubhav karne, chheenkne or sar dard se shuru hota he. atirikt lakshan jaise naak se srav or khaansee aadi do dinon ke baad dikhne lagate hai. sankraman shuru hone ke do se teen din baad sabhi lakshan apane charam par pahunch jate hai. lagbhag saat se das dinon main lakshan samaapt ho jate hai lekin kabhi-kabhi yah teen saptaah tak bhi rah sakate hai. bacchon se sambandhit 35% se 40% maamalon main khaansee das se bhi adhik dinon tak bani rahati he. bacchon se sambandhit 10% maamalon main yah khaansee 25 se bhi adhik dinon tak bani rahati he.
 ]saamaanya zukaam upree shwaas nalika kaa aasaani se failane vaala sankraman he. rhinovyrus saamaanya zukaam kaa sabase aam kaaran he. yah sabhi maamalon main se 30% se 80% ke liye uttaradaayi hota he. rhinovyrus ek arene yukt virus hota he jo kii paikornavairide parivaar se hota he. virus ke is parivaar main 99 gyaat virus hai. saamaanya zukaam anya virus ke dwaara bhi ho saktaa he. sabhi maamalon main se 10% se 30% ke liye coronavairas uttaradaayi hota he. sabhi maamalon main se 5% se 15% ke liye flu uttaradaayi hota he. anya maamle human parinfluenza virus, human respiretary sinsitial virus, adenovyrus, anterovyrus tathaa metanumovyrus ke kaaran ho sakate hai. saamanyatya sankraman kii sthiti main ek se adhik virus upasthit hote hai. kul mila kar, do sau se adhik prakaar ke virus zukaam se saath sambandhit maane gaye hai.
 saamaanya zukaam kaa virus aam taur par ek do mukhya tareekon se failata he. virus yukt nanheen buundon ko saans ke dwaara athwa munh ke dwaara andar lene se athwa sankramit nasika ke mukas yaa sankramit vastuon ke sampark main aane se. inamen se koun sa kaaran zukaam ke prasar ke liye uttaradaayi he, iskaa pataa nahin lagaaya ja sakaa he. ye virus vaataavaran main lambe samay tak bache rah sakate hai. iske baad virus haathon se naak athwa aankhon main prasaarit ho jaataa he, jahaan sankraman ho jaataa he. ek duusare ke paas baithne vaale logon ke sankramit hone kaa khatra adhik hota he. rog pratirohak kshamta kii kami vaale tathaa aksar kharaab saaf-safai vaale bacchon main aapasi nazadiiki ke kaaran dainik dekhbhaal kendron athwa skulon sankraman aam hota he. iske baad, yah sankraman bacchon se parivaar ke anya sadasyon main aa jaataa he. vayuyan main vyavsaayik udaan ke dauraan punahparichaalit vaayu ke prayog se zukaam ke prasar hone kaa koi pramaan uplabdh nahin he. rhinovyrus ke dwaara hone vaale zukaam ke pehle teen dinon main sankraman sabase adhik prasaarit hone kii sambhaavna hoti he. iske pashchaat sankraman failane kii sambhaavna kaaphi kam ho jaati he.
 paaramparik siddhant yah he ki zukaam bahut adhik samay tak thande mausam main rahane ke kaaran hota he jaise ki, barsaat yaa sardiyon main or isi kaaran is beemaari ko yah naam bhi diya gaya he. yah vivadaspad he ki sharir ke shitalan se bhi saamaanya zukaam hone kaa khatra hota he yaa nahin. kuch virus jo saamaanya zukaam ke kaarak hote hai ve mausami hote hai or thande yaa geele mausam ke dauraan inke hone kii aavriti adhik hoti he. aisa mana jaataa he ki yah mukhyatya adhik samay tak ghar ke andar or sankramit vyakti ke nikat rahane se hota he; vishesh rup se ve bachche jo skool waapas lautate hai haalanki, yah shwasan pranali main hone vaale parivartanon se bhi sambandhit ho saktaa he, jinke falswaroop halake-phulke sankraman ho jate hai. kam ardrata ke kaaran iske failane kii dar bad sakati he kyonki shushk vaayu main nanheen boonden saralata se failati hai or ye hawa main adhik samay tak rahakar dur tak jaati hai.
 samooh pratiraksha use kehete hai jab koi samooh ek vishesh sankraman ke prati pratirakshit ho jaataa he or aisa purv main zukam ke vishaanuon ke sampark main aa chuke hone ke kaaran hota he. is prakaar kam aayu vaali jansankhya main shwasan sankraman ke hone kii dar adhik he or adhik aayu vaali jansankhya main isaki dar kam he. kamazor pratiraksha pranali bhi is beemaari ke liye ek khatra he. neend kii kami or kuposhan ko bhi is sankraman ke prati ek jokhim manaa jaataa he jisase baad main rhinovyrus kaa khatra bad jaataa he. yah mana jaataa he ki aisa pratiraksha pranali par inke prabhaav ke kaaran hota he.
 saamaanya zukaam ke lakshan aamtaur par virus ke prati pratiraksha pranali kii pratikriya maane jate hai. is pratiraksha pratikriya kii prakriya vishaanu vishisht hoti he. udhaaharan ke liye, rhinovyrus aam taur par sidhe sampark se uparjit hota he. yah ICAM-1 maanav abhigrahakon se agyaat vidhi se jud jaataa he or uttejk madhyasthon ke srav ko sakriy karata he. jisase ye uttejk madhyasth lakshan paidaa karte hai. aamtaur par yah nasika ke apithalium ko nuksaan nahin pahunchaata he. iske vipareet, resparetry singhtial virus sidhe sampark or vaayu main upasthit nanheen buundon, donon madhyam se uparjit hota he. iske pashchaat nichali shwasananalika main adhik failane se purv yah naak or gale main pratikrutiyaan banaata he. RSV se apithalium ko nuksaan pahunchataa he. human parinfluenza virus aamtaur par naak, gale or vayumarg main jalan paidaa karte hai. kam aayu ke bacchon main tresia ko prabhavit karne par ek kanth rog bhi ho saktaa he, jisamen sukhi khaansee aati he or saans lene main pareshaani hoti he. aisa bacchon ke vayumarg ke chote aakaar ke kaaran hota he.
 upree shwasananalika sankramanon ke bich antar adhiktar lakshanon ke prakat hone ke sthanon par nirbhar karata he. saamaanya zukaam mukhya rup se naak, faringitis mukhya rup se gale ko or bronchitis mukhya rup se fefdon ko prabhavit karata he. saamaanya zukaam ko bahudhaa naak kii jalan ke rup main paribhaashit kiya jaataa he or isamen gale ke sankraman bhi alag-alag seemaa tak shaamil ho sakate hai. isamen swa-nidaan aam he. vah virus agent jo vastav main iskaa kaarak hota he, uskaa pruthakkaran asaamaanya he. aamtaur par lakshanon ke aadhaar par vishaanu ke prakaar kii pahchaan kar paanaa sambhav nahin he.
 saamaanya zukaam ke failaav ko rokane kaa ekmaatr prabhavi tarika iske vishaanu ko failane se rokna hi he. isamen mukhyatah haath ko dhonaa or chehre par mask pahananaa shaamil hota he. swasthya raksha parivesh main lambe chonge or upyog pashchaat phenk die jane vaale dastaane bhi pahane jate hai. sankramit vyaktiyon ko alag rakhana isamen sambhav nahin hota kyonki yah beemaari bahut vyapak he or iske lakshan bahut vishisht nahin hote. anek vishaanu is beemaari ke kaarak ho sakate hai or unamem bahut zaldi-zaldi badlaav hote rahete hai isliye is beemaari main tikaakaran bhi kathin siddh hua he. vyapak str par prabhaavshaalee tike viksit kar paane kii sambhaavna bahut kam he. 
 niyamit rup se haath dhone se zukaam ke vishaanuon ke sancharan ko kam kiya ja saktaa he. yah bacchon ke bich sabase adhik prabhavi he. yah gyaat nahin he ki saamaanya rup se haath dhone ke dauraan vyresarodhi yaa bacteriarodhi padaarthon ke prayog se haath dhone ke laabh badhate hai yaa nahin sankramit logon ke aasapaas rahane ke dauraan mask pahananaa laabhakaari hota he. yah nirdhaarit karne ke liye paryaapt pramaan nahin he ki adhik shaareerik or saamaajik duuri bananaa isamen laabhakaari he yaa nahin. zinc anupuran, kisi vyakti main zukaam hone kii aavruti kam karne main prabhavi ho saktaa he. niyamit taur par liya jane vaala vitamin si poorak saamaanya zukaam kii gambhirtha yaa jokhim ko kam nahin karata he. vitamin si zukaam kii avadhi ko kam kar saktaa he.
 abhi tak aisi koi dawa yaa jadi booti aushadhi nahin he jo pramanit taur par saamaanya zukaam kii avadhi ko kam kar sakati ho. iske upachaar main lakshanon se mukti shaamil he. isamen khub aaraam karnaa, sharir main jalyojan banaae rakhane ke liye drav padaarth lenaa, halake garm-namakeen pani se garaare karnaa aadi shaamil ho sakate hai. haalanki ilaaj se hone vaale adhikansh laabh plasebo prabhaav ke kaaran hi maane ja sakate hai.
 lakshanon ko ghatane main jo ilaaj sahaayta karte hai, ve hai saadhaaran dard nivarak or bukhaar kam karne vaali dawaayein jaise, ybruphen or acitaminophen/paracetamal. is baat ke sakshya nahin milte hai ki kaff sambandhi dawaayein, aam dard nivarak dawaaon dawaaon se adhik prabhavi hai. bacchon ke liye khaansee kii dawa dene kii salaah nahin di jaati he kyonki inase hone vaale nuksaan ke jokhim ko dekhte hue is baat ke paryaapt pramaan nahin hai jo yah siddh karen ki ye prabhavakaari hoti hai. jokhim tathaa apramanik laabhon ke kaaran 2009 main, canada ne 6 varsh se adhik umr ke bacchon ke liye counter par bikne vaali khaansee kii dawaaon tathaa zukaam kii dawaaon par pratibandh laga diya. dextromethorthfan ke durupyog ke chalate kai deshon main is par pratibandh lag gaya he.
 vayaskon main naas ke srav hone kaa lakshan antihistamine kii pehali peedi kii dawaaiyon dwaara kam kiya ja saktaa he. haalanki, pehali peedi kii antihistamine ke saath susti jaise kuch dushprabhav jude hote hai. anya visankulak jaise ki sudoefedrine bhi vayaskon main bahut prabhavi hote hai. ipratropium jo ki naak main daalaa jane vaala ek spray he, naak se srav ke lakshan ko kam kar saktaa he, lekin srav ke kaaran hone vaali ghutan ko yah bahut prabhavit nahin kar paata he. duusari peedi kii antihistamine itani prabhavakaari prathit nahin hoti hai.
 adhyayan ke abhaav ke kaaran, yah gyaat nahin he ki adhik maatra main taral lene se lakshanon main sudhaar hota he yaa shwasan rog kii avadhi kam hoti he. isi prakaar tapt nam vaayu ke prayog ke sambandh main bhi aankadon kii kami he. adhyayan main yah paaya gaya ki chest vaper rab raatri ke samay kuch lakshanatmak aaraam dene main sahaayak hai jaise, khaansee, sankulan or sone main kathinaayee
 antibytic dawaaon kaa viral sankraman par koi prabhaav nahin padataa isiilie saamaanya zukaam par bhi inkaa koi prabhaav nahin padataa. antibytic dawaaen aam taur par khub likhi jaati hai jabaki in dawaaon ke dushprabhav samagrata main nuksaan pahunchaate hai. ye dawaaen isliye bhi aam taur par khub likhi jaati hai kyonki log chikitsak se ye apeksha rakhte hai ki ve unhen ye dawaaen likhen or chikitsak bhi logon kii sahaayta karnaa chaahate hai. antibytic dawaaon ke likhe jane kaa ek kaaran yah he ki un sankramanon ke karkon ko alag karnaa mushkil he jo antibytic ke madhyam se thik ho sakate hai. aam zukaam ke liye koi prabhavi virelarodhi dawaaen uplabdh nahin he bhale hi kuch praarambhik anusandhanon ne laabh pradarshit kiya he.
 haalanki aam zukaam ke liye kai vaikalpik upachaar upyog main laae jate hai, lekin phir bhi adhikansh upachaaron ke samarthan main paryaapt vaigyanik pramaan uplabdh nahin hai. 2010 tak, shahad yaa nasika aabpashi ke samarthan yaa virodh main paryapya pramaan nahin the. yadi zukaam hone ke 24 ghante ke andar hi zinc kii poorak khuraaq le lee jaae to isse lakshanon kii gambhirtha or unki avadhi donon kam ho sakate hai. aam zukaam par vitamin si kaa prabhaav niraashajanak he, jabaki is par vyapak shodh kiya gaya he. ekaneshia kii upyogita se sambandhit pramaan asangat hai vibhinn prakaar ke ekaneshia purakon kaa prabhaav bhi bhinn-bhinn ho sakate hai.
 aamtaur par saamaanya zukaam kii tivrata adhik nahin hoti he or yah adhikansh lakshanon ke ek saptaah main sudharne ke saath hi apane aap samaapt bhi ho jaataa he. gambhir jatiltaayen, yadi ghatit hoti hai to un logon main hoti hai jo yaa to atyant vruddh hai, behad kam aayu ke hai yaa aise log jinka pratiraksha tantra bahut kamazor hai. dwitiyak jeevanu sankraman ho sakate hai jinase sinocitis, faringitis yaa kaan kaa sankraman ho saktaa he. aisa aankalan he ki 8% maamalon main sinocitis hota he. 30% maamalon main kaan kaa sankraman hota he.
 aam zukaam ek sarvaadhik hone vaali aam maanviya beemaari he or vaishvik str par log isse prabhavit hote hai. vayaskon ko aam taur par yah sankraman varsh main do se paanch baar tak hota he. bacchon ko ek varsh main chah baar se lekar das baar tak zukaam hota he . badi umr ke logon main lakshanatmak sankramanon kii dar adhik hoti he kyonki unki pratiraksha pranali kamazor hoti he.
 haalaanki aam zukaam ke hone ke kaaran kii pahchaan 1950 ke dashak main hui thi, lekin yah beemaari manushyon main bahut pracheen samay se chali aa rahi he. iske lakshan or upachaar kaa zikr misr ke abers pepirus main he, jo pracheenatam uplabdh chikitsakeey saamagree he tathaa jise solahavin shatabdi isa purv likhaa gaya tha. yah naam "aam zukaam" solahavin shatabdi isa purv main prayog main aayaa, jiskaa kaaran iske lakshanon or thandak ke mausam ke kaaran upje lakshanon ke bich kii samanta thi.
 united kingdom main, da kaaman cold unit kii sthapana 1946 main medical research council dwaara kii gai thi or yaheen par 1956 main rhinovyrus khoja gaya tha 1970 ke dashak main, CCU ne yah dikhaaya kii rhinovyrus se hone vaale sankraman kii incubeshan avadhi ke dauraan interferon ke upachaar se is beemaari ke viruddh kuch suraksha praapt hui. koi vyavhaarik upachaar vikasit nahin kiya ja sakaa. zinc gluconut laugenges ke dwaara rhinovyrus se hone vaale zukaam ke rokthaam or upachaar par shodh ke purna hone ke baad, yah ikai 1989 main band kar di gayi thi. CCU ke itihaas main zinc, ekmaatr safal upachaar tha jise viksit kiya gaya.
 adhikansh vishwa main aam zukam ke aarthik prabhaav ko acchhee tarah se samajha nahin gaya he. sanyukt rajya america main, aam zukaam ke kaaran prativarsh 75 million se 100 million baar chikitsak se paraamarsh lenaa padataa he, isaki kamatar karke aanki gai laagat bhi $7.7 billian prativarsh he. america log over da counter dawaaon par $2.9 billian prativarsh kharch karte hai. iske atirikt america log lakshanatmak aaraam ke liye likhi gayi dawaaiyon par $400 million kharch karte hai. chikitsak ke paas jane waalon main se ek-tihaai se bhi adhik logon ko antibytic khaane kaa paraamarsh diya gaya. antibytic dawaaon kaa prayog antibytic pratirodh ko prabhavit karata rahata he. ek aankalan ke anusaar zukam ke kaaran prativarsh skulon main 22 million se 189 million schuli dinon kaa nuksaan hota he. natijatan, mata-pita ko 126 million kaarydiwason par ghar rahakar apane bacchon kii dekhbhaal kerani padi. jab ise zukaam se peedit karmchaariyon dwaara karyaalay na jane vaale 150 million kaarydiwason se joda gaya to zukaam se sambandhit kaaryahani kaa aarthik prabhaav prativarsh $20 billian ho gaya. yah sanyukt rajya america ke kaary samay main 40% kii haani ke baraabar he.
 aam zukaam main prabhavakaari hone ke liye kai antiveiral dawaaon kaa pareekshan kiya gaya he. 2009 tak, koi aisi dawa nahin mili thi jo ki prabhavakaari bhi ho or upyog hetu licenseshuda bhi ho. antiveiral daawa plasonaril ke kai pareekshan kiye ja rahe hai. yah pikornavairas ke viruddh prabhavi hone kaa vaada karti dikhti he. BTA-798 par bhi kai pareekshan jari hai. plasonaril ke maukhik rup ke saath suraksha mudde jude the tathaa airosol rup par adhyayan jari he.
 maryland vishvavidhyalay, college park or visconsin-medisson vishvavidhyalay ke shodharthiyon ne aam zukaam ke kaarak sabhi gyaat virus upabhedon ke jinom map kar liye hai.
