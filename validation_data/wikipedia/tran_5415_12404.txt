 gadar rajya-kranti farvari 1915 main britani bhartiya sena main hui ek akhil bhartiya kranti thi jisaki yojana gadar party ne banaayi thi. yah kranti bharat se british raaj ko samaapt karne ke uddeshy se 1914 se 1917 ke bich hue akhil bhartiya vidrohon main se sabase badi thi. ise pratham lahore shadyantra bhi kehete hai.
 gadar party ke netaaon ne nirnay liya ki ab vah samay aa gaya he ki ham british sarkaar ke khilaaf uski sena main sangathit vidroh kar sakate hai. kyonki tab pratham vishwayuddh dhire-dhire kareeb aa rahaa tha or british hakumat ko bhi sainikon kii bahut aavashyaktaa thi. gadar party ke netritv ne bharat vaapis aane kaa nirnay liya. 
 agast 1914 main badi reliyon or jansabhaon kaa aayojan kiya gaya. jisamen sabhi hinduon se kaha gaya ki ve hindustan kii ore lauten or british hakumat ke viruddh sashastr vidroh main bhaag len. is prakaar gadar party ke adhyaksh sohan singh bhaakna, jo ki japan main the, ne bharat aane kaa nirnay liya. unhone badi saavdhaanee se apni yojana ko taiyaar kiya. british hakumat ke dushmano se madad praapt karne ke liye gadar party ne barkatullah ko kabul bheja. kapur singh mohi chini krantikariyon se sahaayta praapt karne ke liye san yaat-sen se mili. sohan singh bhaakna bhi tokio main german kanuslar se mili. teja singh swatantra ne turkish military academy main janaa tay kar liya taaki prashikshan praapt kiya ja sake. gadar party ke netaa pani or jal ke raste bharat pahunchnaa chaahate the. iske liye kamagata maaru, es.es. korea or namsang naam ke jahaajon par hajaaron gadar netaa chadhakar bharat kii ore aane lage.
 lagbhag 8 hajaar gadar sadsy bharat vidroh ke liye laut rahe the or unka pahunchnaa 1916 tak tay tha. dehradun main bhai parmanand ne ghoshnaa kii ki 5 hajaar gadar sadsy unke saath aayen. lekin bich kii kisi kamjor kadi ke kaaran yah soochna british hakumat tak pahunch gayi. unhone yuddh kii ghoshnaa vaale postaron ko gambhirtha se liya. sitambar 1914 ko sarkaar ne ek adhyadesh paarit kiya jiske tahat rajya sarkaron ko yah adhikaar de diya gaya ki ve bharat main daakhil hone vaale kisi bhi vyakti ko hiraasat main lekar poochtacha kar sakenge bhale hi vah bhartiya mul kaa kyon na ho. pehle bengal or punjab kii rajya sarkaron ko yah adhikaar diye gayi or iske liye ludhiana main ek poochtacha kendra bhi sthapit kiya gaya. kamagata maaru ke yatri is adhyadesh ke pehle shikaar bane. sohan singh bhaakna or anya logon ko namsang jahaaj se utarate samay giraftaar kar liya gaya or ludhiana laayaa gaya. ve gadar sadsy jo posamaru jahaaj se aaye the ve bhi pakade gayi. unhen mintgumari or multan kii jelon main bhej diya gaya. jo jamaanat par chhot gaye. 
 adhikansh gadri sikh majdoor or sainik the atev unhone apni ladai punjab se prarambh kii. bharat main gadar ke javaanon ne duusare krantikariyon ke saath achche rishte kaayam kar liye. inamen se kuch ne bengal or uttar pradesh main revulushnari party of india gathit kii. vishnu ganesh pingale, kartaar singh saraaba, raas bihari bose, bhai parmanand, hafiz abdula aadi krantikariyon ne mahatvapurn bhoomika adaa kii. amritsar ko control centre ke rup main prayog kiya gaya. use gadar party ne baad main lahore sthaanantarit kar diya. 12 farvari 1915 ko gadar party ne nirnay liya ki vidroh or kranti kaa din 21 farvari 1915 hoga. vidroh lahore kii miyamir chhavnee or ferozepur chhavnee se prarambh karnaa nishchit hua. miyamir us samay angrejo kii 9 divijan main se ek dizin kaa centre tha or punjab kii sabhi chhavniyaan iske aadhin thim. ferozepur kii chhavnee main itnaa hathiyaar va golabarood tha jiske istemaal se angrej sena ko parajeet kiya ja saktaa tha. us samay tak gori sena europe bheji aa chuki thi or chhavniyon main adhikansh bhartiya mul ke sipaahi or afasar hi maujuud the. thode hathiyaarband logon or chhavnee ke sikh sipaahiyon kii madad se is jang ko ladaa janaa tha. puri ranneeti ko miyaan mir, ferozepur, meerut, lahore or dilli kii faujee chhavniyon main lagu kiya gaya tha. kohat, bannu or dinapur main bhi vidroh usee din hona tha. kartaar singh saraaba ko ferozepur ko niyantran main lenaa tha. pingale ko meerut se dilli kii ore badhnaa tha. doctor mathura singh ko frontier ke kshetron main janaa tha. nidhaan singh chugh, gurmukh singh or harnaam singh ko jhelum, rawalpindi or hoti mardaan janaa tha. bhai parmanand ji ko peshawar kaa kaary diya gaya tha. 
 durbhaagya se british hakumat ko apane agenton ke madhyam se kranti kii khabar lag gayi. gadar ke nayakon ne vidroh kii tithi main 21 farvari ke sthaan par 19 farvari karke parivartan kar diya. parantu british prashasan ne tivrata dikhaate hue kaary kiya or bhartiya sena ko bina hathiyaar kaa bana diya. barood ke godaamon par kabja kar diya iske baad gadar party ke bahut se netaa or yojak giraftaar ho gayi. unhen lahore main kaid kar liya gaya. 82 gadar netaaon ke upar mukadmaa chalaa jise lahore conspiresi cese kaha gaya. 17 gadar sadasyon ko bhagoda ghoshit kiya gaya.
 punjab ke governor maaikel o diar ne british hakumat se vishisht kanoonee praavdhaanon kii maang kii jiske tahat court main apil kii vyavastha na ho sake. angrej sarkaar "difens of india rule" kaa praavdhaan lekar aayi jiske tahat gadar netaaon ke viruddh jhatpat nirnay ho sake. 13 sitambar 1915 ko 24 gadar netaaon ko maut kii sajaa sunai gai shesh ko umr kaid di gayi. 25 oktober 1915 ko duusare lahore consprisi cese main 102 gadar netaaon kaa mukadmaa prarambh hua, jiskaa nirnay 30 march 1916 ko hua, jiske tahat 7 ko faansee kii sajaa di gayi, 45 ko umrakaid or anyon ko 8 maheene se 4 varsh kii kathor sajaa sunai gayi.
