 hindi ke brajabhasha kavy ke antargat dev ko mahakavi kaa gaurav praapt he. unka puraa naam devdatt tha. unka aavirbhaav hindi ke reetikaal main hua tha. yadhyapi ye pratibha main bihari, bhushan, matiram aadi samakaleen kaviyon se kam nahin varan kuch badhkar hi siddh hote hai, phir bhi inkaa kisi ek vishisht rajdurbar se sambandh na hone ke kaaran inaki waisi khyaati or prasiddhi nahin hui. dev ko atyadhik prasiddh karanevaale lekhakon main mishrabandhu hai jinke vichaar se dev kaa sthaan hindi sahitya main tulsi ke baad aata he. dev or bihari main koun adhik shreshth he isko lekar ek vivaad bhi chalaa tha. isi sambandh main 'dev or bihari' naamak pustak pandit krishnabihari mishra ne likhi or 'bihari or dev' kii rachana lala bhagavanadin ne kii. in donon main dev or bihari kii kavypratibha ko spasht karne kaa praytn he.
 yadhyapi hindi sahitya ke antargat 'dev' naam ke chah-saat kavi milte hai, tathaapi prasiddh kavi dev ko chhodkar anya 'dev' namdhari kaviyon kii koi vishesh khyaati nahin hui. 
 prasiddh dev kavi kaa janm san. 1730 main hua tha. ye dyosariya kanyakubj dvivedi brahman the. inkaa nivasasthaan itawa tha, jaisaa 'bhavvilas' kii nimnlikhit pankti se spasht hota he-
 'bhavvilas' ke hi sakshya par inke janm sanwat kii bhi pushti hoti he jisaki rachana inhone sanwat 1746 main kii. vah doha is prakaar he-
 dev ne kai ashrayadaataaon ke yahan rahakar apni rachanaayen kin. inaki rachana 'ashtyam' aurangzeb ke putr aajamshah ke sanket par hui thi or usne unhen puraskrit bhi kiya tha. sambhavat: 'bhavvilas' bhi aajamshah ke aashray main likhaa gaya ho. dev ke duusare ashrayadata dadripati raja seetaram ke bhattije bhavanidutt vaisya the. ye charkhi dadri ke nivasee the. inke liye inhone 'bhavanivilas' naamak granth likhaa. dev ke tisare ashrayadata kushalsinh the. ye faphund ke rahanevaale the or dev ne inke liye 'kushalvilas' naamak granth kii rachana kii. dev ke vaastavik gun-graahak or ashrayadata raja bhogilaal hue jinke liye inhone 'rasvilas' naamak granth kii rachana kii. inke sambandh main dev ne apane rasvilas main likhaa he-
 dev kii kriti 'premuchandrika' dayondiya khede ke raav mardansingh ke putr udyotsingh ko samarpit he. 'sujanvinod' kii rachana dilli ke rais pathiram ke putr sujanmani ke liye hui. inaki antim rachana 'sukhsagar tarang' pihaani ke raja ali akbar khan ke aashray main likhi gai.
 dev kii bahusankhyak rachanaaon kaa ullekh kiya jaataa he. kuch log inke granthon kii sankhya 72 or kuch log 52 kehete hai. parantu inke pramanik granth, jo praapt hote hai, 18 hai. anya nau granth bhi inke naam se ullikhit hai or is prakaar kul 27 granth inke naam se milte hai. nirvivaad rup se jin 18 granthon ko devkrut sweekaar kiya ja saktaa he ve is prakaar hai-
 hastlikhit granth hai - 
 devkrut ek sanskrit granth bhi 'shrangar vilasini' naam se bharatpur se prakashit hua tha. iskaa vishay bhi shrriganr or nayikabhed he or hindi chhandon kii rachana is granth main sanskrit bhashaa main kii gai he. yadhyapi isaki rachana shuddh sanskrit main he, phir bhi dev kii vaastavik pratibha ke darshan isamen nahin hote.
 dev ke in bahusankhyak granthon se yah nishkarsh nikaalnaa ki sabhi granth ek duusare se bhinn hai, bhramaatmak he. inke ek granth ke anek chand duusare granthon main milte hai or praaia: inhone apane kisi purvavarti granth ko ashrayadata kaa naam badalakar doosraa naam de diya he. dev kaa adhikansh varnya vishay prem or shringaar he, parantu prem or shringaar ke sabandh main unki dharna atyant ucch he or unki bhaavana udaatt or ujwal rup main prakat hui he. dev kaa kavyashastreey vivechan bhi, jo inke granthon main lakshan anshon main praapt hota he, apni moulik visheshta rakhata he. parantu dev kii adhik prasiddhi unke lakshanon main na hokar udaahranon main samahit he. 
 dev ke savaiya or ghanaakshari donon hi apni chhap rakhte hai or dev kii sundar rachanaaon ko kisi duusare kavi kii rachanaaon se milakar chipa rakhana sambhav na hoga. dev kii rachanaaon main jitna vyapak anubhav miltaa he utani hi gahari bhavukta bhi praapt hoti he. kisi bhi bhav kaa dev jaisaa sajiv or marmasparshi varnan asaadhaaran vastu he. dev kii kalpana keval oohatmak visheshta hi nahin rakhti, varan vah anubhuti ke ras se sinchit hokar sarasata sampann hoti he. isi prakaar dev kii shabdaawalee bhi apni he. dev kii shabdaawalee main sangitamay pravahyukt shabdachayan, chand ko sahaj smaraneey bana detaa he or rup, saundarya, vastu, charitra ke chithran main dev ko apratim safalataa praapt hui he. dev apni inhen visheshtaon ke kaaran hindi sahitya main atyant utkrisht sthaan ke adhikari hue hai, yadhyapi samasamyik rajya sammaan inhen vaisaa praapt nahin hua tha jaisaa inhen milanaa chahie tha.
