 uttardaayitv, naitikta or shashan kii ek aisi sankalpana he, jiske kai arth hai. iskaa istemaal aksar jimmedaari, javabdehi, doshaaropan, daayitv jaisi sankalpanaaon tathaa javabdehi se jude anya shabdon ke paryavachi ke taur par bhi kiya jaataa he.javabdehi kaa arth sarkari adhikariyon main nihit vivekadhikaro tathaa praadhikaron kii rajya vyavastha ke vibhinn angon dwaara bahya samiksha karnaa he| shashan ke ek pahalu ke taur par, yah saarvajanik kshetra, gaiyr-laabhakaari or nijee kshetron kii samasyaon se judi bahes kaa centre rahaa he. netritv kii bhoomika main javabdehi ke antargat kaaryon, utpaadon, faislon ko sweekaar karnaa or unki jimmedaari lene ke saath-saath prashasan, shashan or unhen apni bhoomika ke daayre main lagu karne tathaa uski parinti ke prati javabdeh hona bhi shaamil he.
 prashasan se sambandhit shabd ke taur par javabdehi ko paribhaashit karnaa mushkil he. aksar iskaa varnan alag-alag vyaktiyon ke bich javabdeh rishte ke taur par kiya jaataa he, jaise, "e bi ke prati javabdeh he jahaan e bi ko e ke kaaryon or faislon kii soochna detaa he, use nyyochit qaraar detaa he or agar koi galati hoti he, to uski sajaa bhi bhugatta he".javabdehi bina uchit jimmedaari ke astitv main nahin rah sakati, duusare shabdon main kaha ja saktaa he ki jahaan jimmedaari nahin hogi, vahaan javabdehi nahin hogi.
 "javabdehi" latin shabd accomptare se niklaa he, ye computare kaa ek upsarg he, jo ki putare se niklaa he.haalanki angreji main yah shabd tab tak saamne nahin aayaa tha jab tak ki 13veen sadi ke norman england main iskaa istemaal shuru nahin ho gaya tha, hisaab rakhane kii ye sankalpana shashan or rupee ke len-dein se jude record rakhane kii pracheen gatividhiyon se judi he jise ki pehali baar pracheen israel, babilon, misr, yunaan or baad main rome main viksit kiya gaya.
 bruce stone, omprakash dvivedi or joseph ji jabra ne 8 prakaar kii javabdehi ke bare main bataaya he, inamen naitik, prashasnic, rajnatik, prabandhkeey, bazaar, kanoonee/nyaayik, nirvachan kshetra ke sambandh or peshewar shaamil hai. netritv kii javabdehi inamen se kaiyon main shaamil hoti he.
 raajnneetik javabdehi sarkaar, naukarshahon or rajanetaaon kii janata or congress athwa sansad jaisi vidhayika ke prati javabdehi he.
 kuch maamalon main chune hue adhikari ko hataane ke liye punarmatdaan kaa bhi istemaal kiya ja saktaa he. haalanki aamtaur par matadaataaon ke paas chune hue pratinidhiyon ko unke chune hue kaarykaal ke dauraan pratyaksh taur par javabdeh tehraane kaa koi tarika nahin hota he. iske atirikt kuch adhikariyon or vidhayakon ko chunane ke bajaae niyukt kiya ja saktaa he. samvidhan athwa kanoon ek vidhayika ko ye adhikaar de saktaa he ki wo apane sadasyon, sarkaar or sarkari nikaayon ko javabdeh tehra sake. aisa aantarik yaa swatantra jaanch ke madhyam se kiya ja saktaa he. aamtaur par kisi kadachaar yaa bhrashtachar ke aarope par hi jaanch karai jaati he. is maamle main shakti, prakriya or pratibandh alag-alag deshon main alag hote hai. vidhayika ke paas ye adhikaar ho saktaa he ki wo kisi vyakti par mahabhiyog chalaae, unhen hataa de yaa phir unhen unke pad se kuch samay ke liye nilambit kar sake. aaropee vyakti sunwaayee se pehle khud bhi istipha dene kaa faisla kar saktaa he. america main mahabhiyog kaa istemaal chune hue pratinidhiyon or jila adaalat ke jajon jaise anya saarvajanik daftaron ke pratinidhiyon par bhi kiya jaataa he.
 sansadeey prakriyaaon main sarkaar samarthan yaa sansad par nirbhar rahati he, jisase sansad ko sarkaar ko javabadah tehraane kaa adhikaar mil jaataa he. jaise kuch sansadon main sarkaar ke prati avishvaas prastaav paarit kiya ja saktaa he.
 naitik javabdehi samgr nijee or santhnik pradarshan ko jimmedaar upayon or peshewar visheshgyata viksit or use prachaarit kar unnat karne kaa tarika he or iske saath hi prabhavi maahaul kii vakaalat kar logon tathaa sanghathanon ko tikaoo vikaas apnaane ke liye prerit karne kaa bhi tarika he. naitik javabdehi main vyakti ke saath-saath chote va bade kaarobaar, gaiyr-laabhakaari sanghathanon, shodh sansthaanon or shikshavidon tathaa sarkaar ko shaamil kiya ja saktaa he. kisi vidwaan ne apane lekh main likhaa he ki saamaajik badlaav ke liye logon kii jaankaree or gyaan kii khoj kiye bina kisi yojana par kaam shuru karnaa aniatik hoga, kyonki us kaary yojana ko lagu karne kii jimmedaari logon kii hogi, saath hi usase unheen kii jindagi prabhavit hogi.
 sarkaar ke prashasan main naukarshahon ko javabdeh banane ke liye aantarik niyamon or mandandon ke saath-saath kuch swatantra ayog bhi hote hai. vibhaag yaa mantralay ke andar sabase pehle bartaav niyamon or viniyamon se ghira hota he; duusare naukarshah padon ke mutabik apane varishton ke maatahat hote hai or unheen ke prati javabdeh hote hai. phir bhi vibhaagon par najar rakhane or unhen javabdeh banane ke liye kuch swatantra nigaraanee ikaaiyaan hoti hai; in aayogon kii vaidhata unki swatantraaa par nirbhar hoti he, jo hiton ke takaraav hone se bachaati he. aantarik jaanch ke alaava kuch nigaraanee ikaaiyaan hoti hai jo nagarikon se shikaayatein leti hai, isse sarkaar or samaaj naukarshahon ko sirf sarkari vibhaagon ke prati nahin balki nagarikon ke prati bhi javabdeh banaate hai.
 sarkaar kii vikendrikaran or nijeekaran kii aawaaj ke tahat in dinon graahakon ko centre kar sevaayen muhaiyaa karai ja rahi hai or iskaa uddeshy nagarikon ko suvidha or vibhinn vikalp muhaiyaa karana hona chahie; is pariprekshya main saarvajanik or nijee sevaaon ke bich tulana or pratispardhaa hoti he or isse seva kii gunvattta unnat hoti he. jaisaa ki bruce stone ne ullekh kiya he ki javabdehi kaa moolyankan samprabhu graahakon ke prati seva pradaataaon prabhaavaneey ho or jo unnat quality kii seva muhaiyaa karaae. baahar se seva hasil karnaa bazaar kii javabdehi apnaane kaa ek madhyam ho saktaa he. outsource seva ke liye sarkaar chinhit kii hui companiyon main se chun sakati he; sarkaar qaraar kii avadhi ke dauraan qaraar kii sharten badalakar company ko roak sakati he athwa us kaam ke liye kisi duusari company kaa chayan kar sakati he.
 kisi nirvachan kshetra yaa ilaake kii vibhinn agenciyon, samoohon yaa sansthaanon ke jo ki saarvajanik kshetra se alag or nagarikon ke hiton kaa pratinidhitiv karne waalon ke pariprekshya main jo aawaaj uthati he or suni jaati he, uske liye vishesh agency yaa sarkaar javabdeh hoti he. phir bhi sarkaar agenciyon ke sadasyon ko ye adhikaar pradaan karne ke liye baadhya he jisase ki unhen chunaav main khadaa hone or chune jane kaa raajnneetik adhikaar mili. yaa phir unhen saarvajanik kshetra main sarkari pratinidhi ke taur par niyukt kare or niti-nirdhaaran kii prakriya main sabhi nirvachan kshetron kii aawaaj ko shaamil kiye jane ko sunishchit kare.
 pichley kuch dashakon ke dauraan saarvajanik seva ke praavdhaanon main nijee sansthaaon kii, khaskar britain or america main badhati bhagidaari kii vajah se kai log maang karne lage hai ki gaiyr-raajnneetik sansthaaon par bhi raajnneetik javabdehi kaa ye tantra lagu kiya jaae. udhaaharan ke liye kanoon kii vidwaan inne davis kaa tark he ki united kingdom main saarvajanik seva ke praavdhaanon main sarkari sansthaanon or nijee sansthaanon ke bich kaa fark kuch khaas kshetron main ghatata ja rahaa he or isse un kshetron main raajnneetik javabdehi main samjhauta kiya ja saktaa he. unke saath-saath dusron kaa bhi tark he ki javabdehi ke is khalipan ko bharne ke liye prashasnic kanoon main kuch sudhaar kii jarurat he.
 america main haal hi main saarvajanik/nijee overlap kii vajah se sarkari sevaaon kaa nijee kshetron main jane or usase javabdehi main kami aane ke maamle par logon kii chintaa tab jaahir hui thi, jab iraq kii suraksha sanstha blackwater main golibari kii ghatana hui thi.
 javabdehi main jawaab dene ke bartaav kii ummid athwa dharna shaamil hoti he. ek saamaajik kaary ke taur par hisaab dene sambandhi adhyayan ke bare main haal hi main marvin scot, stenford lyman tathaa stephen soroka ke 1968 ke "accounts" lekh main zikr kiya gaya tha; haalanki ise je. el. austin ke 1956 ke lekh "e pli for excujes" main bhi dekha ja saktaa he jisamen unhone bahaanaa banane ko bhaashan-baaji ke udhaaharan ke taur par istemaal kiya tha. 
 sanchaar kshetra ke vidwaanon ne is kaary ko vyaktiyon tathaa companiyon dwaara die jane vaale bahaanon, pramanikta, tarkon, kshamaa-yachana tathaa javabdehi sambandhi bartaav ke anya roopon ke samrik upyogon ke pareekshan ke madhyam se vistaarit kiya he; philip tetalock tathaa unke sahyogiyon ne javabdehi kii maang karne vaali vibhinn paristhitiyon tathaa paridrishyon main vyaktiyon dwaara kiye jane vaale bartaav par prayogtmak dizin takneekon kaa istemaal kiya he.
 haal hi main antarrashtriya sansthaanon kii vaidhata ke bare main hone vaali bahes main javabdehi ek mahatvapurn mudda rahi he. chunki duniya main loktantric tareeke se chunaa hua koi nikaay nahin he jiske prati sanghathan javabdeh ho, isliye sabhi kshetron ke vaishvik sanghathanon kii gaiyr-javabdehi ko lekar aksar aalochana kii jaati he. van world trust ke netritv vaale vaishvik loktantr ke charter 99 main pehali baar vibhinn kshetron main logon or unki kanoonee sthiti kii swatantraaa ko prabhavit karne vaale javabdehi ke niyamon kaa sansthaanon dwaara adhyayan or paalan karaane kaa prastaav diya tha. vaishvik sandarbh main vishwa bank or international monatory fund jaisi sansthaaon kii samasya kaaphi adbhut he; ye sansthaaen amir deshon dwaara sthapit or samarthit hai or rin tathaa anudaan ke rup main vikasshil deshon ko madad muhaiyaa karaati hai. to kya un sansthaanon ko unke sansthaapakon or niveshkon yaa phir un logon yaa deshon ke prati javabdeh hona chahie jinaki wo madad karte hai. vaishvik nyaay or iske vitaran ke parinaamon par bahes main vishwaraajnneetikavid paaramparik taur par haashie par rahi aabaadiyon or vikasshil deshon ke avhelnaa kiye hue hiton ke liye zyada se zyada javabdehi tay karne kii vakaalat karte hai. vahiin duusari ore, jo rashtravaadi or rajyon kii samaaj parampara main hai wo naitik saarvbhaumiktawaad kii visheshtaon se inkaar karte hai or ye tark dete hai ki vaishvik vikaas kii koshishon ke labhaarthiyon ko kisi antarrashtriya sanstha ko unke prati javabdeh hone kii maang karne kii paatrata nahin he. 2006 se 2008 main prakashit di van world trust global accountability report vaishvik sanghathanon ko unke labhaarthiyon ke prati javabdeh banane kii ek koshish thi. 
 gaiyr-laabhakaari kshetra ke liye javabdeh teji se ek mahatvapurn mudda ban gaya he. 2005 main vibhinn gaiyr-sarkari sanghathanon ne accountibility charter par hastakshar kiye. maanavtawaad ke kshetra main echepiai  jaisi kuch pahal dikhaai di hai. vyaktigat gaiyr-sarkari sanghathanon ne khud kii javabdeh pranaliyaan viksit kii hai.
 sadburi schools maanate the ki chaatr apane kaaryon ke liye nijee taur par khud hi jimmedaar hote hai, ye dharna aaj ke duusare skulon ke bilkul ulat he jo isse inkaar karte hai. ye inkaar teen parakr se he: skool chaatro ko puri tarah se apane tareeke kaa chayan karne kii ijaajat nahin detaa he; ek baar tay karne ke baad skool chaatro ko course shuru karne kii ijaajat nahin dete hai or ek baar sweekaar karne ke baad skool chaatro ko course ke parinaam bhugatne kii ijaajat nahin dete hai. chunane kii aazaadee, kaam karne kii aazaadee, kaam kaa nateeja sahan karne kii aazaadee-aisi teen mahaan aazaadee hai jinase nijee jimmedaari banati he. sadburi schools kaa daawa he ki "athiks" yani aachaar ek aisa paathyakram he jise jindagi ke anubhav se hi siikhaa jaataa he. unhone mulyon ko hasil karne or naitik kaary ke liye jo sabase jaruri ghatak pesh kiya he wo he nijee jimmedaari. skulon ko tab naitikta kii sikh dene main shaamil ho janaa chahie jab wo logon kaa samudaay ban jate hai or jo ek-duusare ke vikalp chunane ke haq kaa aadar karte hai. sahi myne main skulon ko naitik mulyon kaa pairokaar banane ke liye sahi tarika yahi he ki agar wo chaatro or vayaskon ko naitik mulyon ko aayaat karne vaale jindagi ke anubhavon se seekhney kaa mauka muhaiyaa karaae. chaatro ko unki shiksha ke liye puri jimmedaari di jaati he or skool pratyaksh loktantr se sanchalit kiya jaataa he jahaan chaatr or karmchaaree samaan hote hai.
 neurologist or manochikitsak, logo therapy ke sansthaapak or aggiestantial therapy ke ahm shakhsiyat vidwaan victor frankal ne apni kitaab mans search for mining main anushansa kii he ki "purvi tat par sthit stechu of liberty ke ek poorak ke rup main pashchimi tat par stechu of responsibility kii sthapana kii jaani chahie. unki soch ke anusaar, "aakhirkaar, swatantraaa antim vastu nahin he. vah kahani kaa ek hissaa maatr he or ardh-satya ke samaan he. swatantraaa, us puure tathy kaa ek nakaaratmak pahalu he jiskaa sakaaratmak pahalu jimmedaari he. vastav main, jimmedaripurvak nirvaah na kiye jane par swatantraaa ke manamaanepan main tabdeel hone ke khatra bana rahata he.
