 pari chakra athwa pari vrutt mukhyatah dakshini africa nameeb marubhumi ke arddh-shushk ghaas ke maidaanon main paae jane vaale vrittakar banjar jameen ke tukade hai. ghaas ke maidaanon ke bichobich nirmit hone vaale in banjar vritton kaa vyas 2 se 15 meter tak ho saktaa he. varsh 2014 tak, is avghatna ko africa ke is dakshini marusthaleey bhaag tak hi simit mana jaataa rahaa he, lekin parsthitiki-vidon dwaara haal hi main australia ke pashchimi bhaag main sthit pilbaaraa ke registan main bhi is tarah kii akritiyaan dekhe jane ke sakshya uplabdh huye hai.
 adhyayanon main yah dekha gaya he ki aamtaur par in vritton kaa jivan chakra 30 se 60 varsh tak kaa hota he, iske baad aasapaas kii ghaas inkaa atikaraman karke inhen samaapt kar detii he. saamanytah ye 2 meter vyas ke ho jane par parilakshith hona shuru hote hai or apni praudhavastha main inkaa vyas ausatan 12 meter tak pahunch jaataa he jiske baad inke aakaar main kramshah kshay hone lagata he.
 in prakritik rup se banane vaale vritton kii utpatti kaise hoti he yah abhi bhi anveshan or vaigyanik charchaa kaa vishay he. armbh main inaki utpatti ke liye jameen ke andar dimakon kii upasthiti ko kaaran ke rup main dekha gaya tha, haalaanki, ab yah siddhanth amaanya ghoshit kar diya gaya. haalaanki, abhi bhi inke nirmaan ke sandarbh main nirvivaadit siddhant kaa pratipaadan nahin hua he.
 sthaneey himba log in vritton ko daivi kaarnon se utpann maanate rahe hai. ye log inhen devataaon, atmaaon yaa prakritik daivi shaktiyon dwaara nirmit maanate hai. isi ilaake main nivas karne vaali ek anya janajati saan janajati he or saan log in vritton main bhi daivi shakti kaa vaas hona maanate hai.
 ye vrutt sthaneey paaritantr kaa abhinn ang hai or sthaneey janajaatiy logon kii krishi or pashupaalan style main in vritton ko bhi samay ke saath sthaan mila he. aamtaur par himba log inkaa upyog apane paaltu pashuon ke alp-kaalik baade ke rup main karte hai; ghaas ko saafe nahin karnaa padataa balki vrutt ke chaaron ore bas baad khadaa kar dena hota he.
