 pati bahut-si hind-irani bhashaaon main 'swami' yaa 'maalik' ke liye ek shabd he. yah sanskrit, hindi, avastai farsi or bahut si anya bhashaaon main dekha jaataa he. iskaa streeling rup 'patni' he, jiskaa arth 'swamini' yaa 'malkin' nikalataa he. yah shabd aksar duusare shabdon ke peeche swaamitv dikhaane ke liye joda jaataa he, jaise ki 'lakhpati', 'senapati' or 'kshetrapati'. aadhunik hindi, nepali, bengali or anya hind-arya bhashaaon main akele 'pati' shabd kaa arth 'shuhar' hota he or 'patni' kaa arth 'bivi'. yah 'dampati' jaise shabdon main bhi prayog hota he, jiskaa arth he 'ghar ke maalik-malkin'.
 mana jaataa he ki 'pati' shabd ati-pracheen he or aadim hind-europea bhashaa se utpann hua tha. avastai bhashaa jaisi pracheen irani bhashaaon main bhi 'daman-paiti' jaise shabd the, jo sanskrit ke 'dampati' shabd kaa sajaateey shabd he. 'pati' ke sajaateey shabd bahut si hind-europea bhashaaon main milte hai. masalan angrezi kaa ek shabd 'daspot​' he, jo unani bhashaa ke δεσ-πότης se viksit hua he. unani main iskaa arth 'maalik, swami, shaasha' hua karata tha or angrezi main iskaa matlab badalakar 'taanashaah' ho gaya he. latini bhashaa main is 'potee' kaa arth unani or sanskrit se zaraa badal gaya or 'swami' ki jagah iskaa arth 'kshamta' ban gaya. yah arth-parivartan bhashavigyaan main 'sangya se visheshan ban jane ke parivartan kaa udhaaharan' bulaayaa gaya he. is se angrezi ke potent, potential or potentate​ shabd aaye hai. europe kii lithuanian bhashaa main 'pats' shabd kaa arth hindi ke 'pati' kii tarah hi 'shuhar' hota he.
