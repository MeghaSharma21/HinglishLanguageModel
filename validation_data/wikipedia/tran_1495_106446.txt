 major dhansingh thapa paramveer chakra se sammanit nepali mul ke bhartiya sainik hai. inhe yah sammaan san 1962 me mila. ve agast 1949 main bhartiya sena kii aathvin gorkha rifles main adhikari ke rup main shaamil hue the.
 bharat dwaara adhikrut vivaadit kshetra main badhate chini ghuspaith ke jawaab main bharat sarkaar ne "forward policy" ko lagu kiya. yojana yah thi ki china ke saamne kai choti-choti poston kii sthapana kii jaae. china-bhartiya yuddh oktober 1962 main shuru hua; 21 aktubar ko, chini ne pangong jhil ke uttar main sirijap or ul par kabza karne ke uddeshy se ghuspaith shuru kii thi.
 sirijap 1, pangong jhil ke uttari kinare par 8 gorkha rifles kii pratham batalian dwaara sthapit ek post thi jo major dhan singh thapa kii kaman main thi. jald hi yah post chini senaaon dwaara gher liya gaya tha. major thapa or uske sainikon ne is post par hone vaale teen akramanon ko asafal kar diya. thapa sahit bache logon ko yuddh ke kaidiyon ke rup main kaid kar liya gaya tha. apane mahaan krityon or apane sainikon ko yuddh ke dauraan prerit karne ke unke prayaason ke kaaran unhen paramveer chakra se sammanit kiya gaya.
 dhan singh thapa kaa janm 10 april 1928 ko himachal pradesh ke shimla main hua tha. unke pita pi. es. thapa the. thapa ko 8 gorkha rifles kii pehali batalian main 28 agast 1949 ko shaamil kiya gaya tha.
 himalay kshetra main vivaadit simaaon par lambey samay se bharat or china ke bich asahmati thi. vivaadit kshetra main badhate chini ghuspaith kaa saamana karne ke liye, bharat ke pradhan mantri jawaharlal nehru ne unase nipatane ke liye ranneetiyon ke bare main poocha. haalanki, bhartiya sena dwaara prastut prastaav ko khaarij kar diya gaya tha. iske bajaay unhone "forward policy" naamak ek naukarshah dwaara prastaavit ek yojana ko manjuuri di jisame chini seemaa ke kshetra main kai choti-choti poston kii sthapana ke liye kaha gaya tha. chini ghuspaith ke khilaaf saarvajanik aalochana main gambhir vruddhi ke kaaran nehru ne sena kii salaah ke khilaaf "forward policy" ko lagu kar diya. china ko bhugolic laabh praapt tha or yah sena ke liye chintaa kaa vishay tha. atirikt chini hamale ke samay kai choti-choti poston ko banaae rakhana asangat tha. is par nehru ne yah maan liya tha ki chini hamalaa nahin karenge. lekin china ne china-bharat yuddh kii shuruyaat kar di. 
 yuddh ke dauraan thapa sahit bache sainikon ko yuddh bandiyon ke rup main chini sena dwaara kaid kar liya gaya. major thapa ke saath yuddh ke ek kaidi ke rup main bura vyavhaar kiya gaya. unhen kai dandon kaa saamana karnaa padaa; sabase pehle chini sainikon kii hatya ke liye; or doosraa, bhartiya sena or bharat sarkaar ke khilaaf bayaan dene se inkaar karne ke liye. yuddh kii samaapti par unhen mukt kar diya gaya tha.
 chushul chaiki par kabje kaa samachar jab sena mukhyalay main pahunchaa, to sabane maan liya ki vahaan tainaat major thapa or shesh sab sainik veergati ko praapt ho gayi honge. desh bhar main major thapa or unke sainikon kii veerta ke kisse sunaaye jane lage. 28 aktubar ko general pi.en. thapar ne major thapa kii patni ko patr likhakar unke pati ke divangat hone kii soochna di. parivaar main dukh or shok kii lahar daud gayi; par unke parivaar main paramparaagat rup se sanyakarm hota tha, atah seene par pathar rakhkar parivarajanon ne unke antim sanskaar kii aupchaariktaayen puri kar deen.
 sena ke anurodh par bharat sarkaar ne major dhansingh thapa ko maranoparant ‘paramveer chakra’ dene kii ghoshnaa kar di; lekin yuddh samaapt hone ke baad jab china ne bharat ko uske yudhbandiyon kii suchi di, to usamen major thapa kaa bhi naam tha. is samachar se puure desh main prasannataa fail gayi. unke ghar dehradun main unki maan, bahin or patni kii khushi kii koi seemaa na thi. isi bich unki patni ne ek balak ko janm diya tha.
 10 may, 1963 ko bharat lautne par sena mukhyalay main unka bhavy swaagat kiya gaya. do din baad 12 may ko ve apane ghar dehradun pahunch gayi; par vahaan unka antim sanskaar ho chukaa tha or unki patni vidhwaa kii tarah rah rahi thi. atah gorakhon kii dharmik paramparaon ke anusaar unke kul purohit ne unka mundan kar phir se namakaran kiya. iske baad unhen vivaah kii vedi par khadey hokar agni ke saat phere lene pade. is prakaar apni patni ke saath unka vaivaahik jivan phir se prarambh hua.
 desh ke liye apane mahaan kaaryon or apane sainikon ko yuddh ke dauraan prerit karne ke unke prayaason ke kaaran unhen bharat sarkaar dwaara varsh 1962 main maranoparant paramveer chakra se sammanit kiya gaya, kintu varsh 1963 main unke jivit waapas aa jane par, aavashyak sanshodhan kiye gaye.
