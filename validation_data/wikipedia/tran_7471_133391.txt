 gorilla yaa gerila shabd, jo chhapamar ke arth main prayukt hota he, spanish bhashaa kaa he. spanish bhashaa main iskaa arth laghuyuddh he. mote taur par chhapamar yuddh ardhsainikon kii tukadiyon athwa aniyamit sainikon dwaara shatrusena ke peeche yaa parshv main akraman karke lade jate hai. vaastavik yuddh ke atirikt chhapamar antardhwans kaa kaary or shatrudal main aatank failaane kaa kaary bhi karte hai.
 chhapamaron ko pahchaanana kathin he. inaki koi vishesh veshbhusha nahin hoti. din ke samay ye saadhaaran nagarikon kii bhanti rahete or raat ko chhipakar aatank failaate hai. chhapamar niyamit sena ko dhokhaa dekar vidhwans kaary karte hai.
 saadhaaran yudhon ke saath hi chhapamar yudhon kaa bhi prachlan hua. sabase pehla chhapamar yuddh 360 varsh isvi purv china main samrat huang se apane shatru si yaao ke viruddh ladaa tha. isamen si yaao haar gaya. englad ke itihaas main chhapamar yuddh kaa varnan miltaa he. kerectakar ne dakshini wales ke garh se chhapamar yuddh main roman sena ko pareshaan kiya tha. bharat main chhapamar yuddh kaa adhik prayog 17veen shatabdi ke ant main or 18veen shatabdi ke prarambh main hua. marahathon ke in chhapamar yudhon ne shaktishaalee mughal sena kaa aatmavi·sa nasht kar diya. shantaji ghorpade or dhanaji jadhav naam ke saradaaron ne apane bhramanshali daston se saare desh ko padaakrant kar daalaa. jab mughal sena akraman kii aashaa nahin karti thi, us samay akraman karke unhone pramukh mughal saradaaron ko vismit or parajeet kiya. marahathon kii safal chhapamar yudhniti ne mughal sena ke sadhano ko dhwast kar diya or unke anushaasan or utsaah ko aisa nasht kar diya ki san 1706 i. main aurangzeb ko apni uttam sena ko ahmednagar waapas bulaanaa padaa or agle varsh aurangzeb kii mrityu ho gai. chhapamar marathe apane drudh tattuon par savaar hokar chaaron ore fail jate, pradaay roak lete, angrakshakon ke kaary main baadha daalate or aise sthaan par pahunchakar, jahaan unke pahunchne kii sabase kam aashaa hoti, luutmaar karte or saare pradesh ko aakraant kar dete. is yudhniti ne mughalon kii qamar tod di, unke sadhano ko nasht kar diya inaki furti ke kaaran mughal sena inako pakad na saki. isi liye spain ke chhapamaron ne prayadwipiya yuddh main or rus ke aniyamit sainikon ne masco ke yuddh main napolian kii naak main, dam kar diya. amareeki kranti main karnal jaan es. mosli ityadi pramukh chhapamar the. inhen apane shatruon ko bade prabhaavshaalee dhang se dhamkaaya or pareshaan kiya is kranti main chhapamar yudhon ne ek nai disha lee. ab tak yuddh rajyon dwaara lade jate the. kintu ab yah rashtriya vishay ban gaya or naagarik bhi vyaktigat rup se isamen sammilit ho gaye.
 chhapamar sainikon kaa siddhant he - 'maaro or bhaag jaao'. ye sahasaa akraman karte hai, adrishy ho jate hai or thodi dur par hi prakat ho jate hai. ve apane paas bahut kam saamaan rakhte hai. inke liye koi niyantrankarta bhi nahin rahata, at: inaki kriyasheeltaa main baadha nahin padati. chhapamar sena saadhaarant: apane se balvan sena sahasaa akraman karke apni raksha kar leti he. unhen apni buddhi vishesh vi·sa rahata he. apni suraksha ke liye ye soochna denevaale kii vyavastha rakhte hai.
 chhapamar yuddh kaa uddeshy he shatru kii niyamit sena kaa prabhaav ghataana. is uddeshy kii achche bhang se purti karne ke liye ye shatru ke peeche kaary karte hai. saath hi bade paimaane par kiye janevaale niyamit sena ke kaaryon main bhi sahaayta pahunchaate hai. chhapamaron kaa lakshya sainik hi nahin rahete. ve rail, yatayaat, rasad, pul or isi ke anya sadhano ko bhi kshati pahunchaate hai, jo shatruon kii niyamit sena kaaryon main baadha daal saken.
 chhapamar yudhon ke liye teen pramukh vastuen hai. pehali chhapamar ke kaary ke liye upyukt bhubhag, duusari raajnneetik avasthaa or teen vastu he rashtriya paristhitiyaan. is prakaar ke kaary ke liye sabase ati upyukt pahari bhoomi hoti he, jisamen jangal ho, athwa aisa hi bhukhand jo jangalon or daldalon se bharaa ho.
 chhapamar yuddh se raksha ke liye chhapamaron dwaara prayukt aniyamit vidhiyon kaa gyaan aavashyak he jisase sahakaari prayatnon dwaara unke prayatnon ko turant nasht kar diya jaay. ek or vishesh upyogi vidhi us kshetra ko gher lenaa he jisamen chhapamar vishram karte hai.
 pratham vishwayuddh main europe main lambey morache lagate the. chhapamaron ke liye ye kshetra vishesh aakarshak nahin kintu san 1916-18 kaa arab kaa vidroh to bilkul aniyamit tha. karnal tii.i. larens ne arab kii sena ke sahyog se chhapamari ke jo kaary kiye ve ullekhneey hai. madhyapurv ke tukon kii do durbalataayen thim pratham to janata athwa arabon ke bich kii ashaanti or dwitiya turk samrajya ko niyantrit karanevaali bhanjansheel or durbal sanchaar vyavastha. larens or unke sahaayak arabon ne turk gadhon se bachate hue rail kii line kaat deen, akramanon se turkon ko pareshaan kiya or unhen aage badhane se roak diya. ab duusari ore se jordan main sthit niyamit angreji sena ne pramukh turk sena par akraman kar diya. idhar larens ne apni sena kii sahaayta se is turki sena kaa anya senaaon se sambandh viched kar diya. larens kii safalataa ke kaaran the uski sena kii gatishiltaa, bahya sahaayta, samay or janamat, jisase nagarikon kii sahaayta praapt ho saki. is prakaar chhapamaron ko vijay mili.
 duusare vishwayuddh kaa prarambh hone ke purv chhapamar yuddh kaa ek utkrisht udhaaharan dekha gaya. japaniyon ne chiniyon par akraman kar diya. san 1937 i. main chini senaaon ne nagaron ko khaali kar diya or swayan peeche hat gaye. china ke logon ko america se shastr or gola barood mila. jisaki sahaayta se inhone shatru sena ko ek lambey kaal tak bahut pareshaan kiya or chote chote sainik dalon ko mukhya sena se alag karke nasht kar diya.
 dwitiya vishwayuddh main chhapamari ke liye vistrut kshetra mila. europe main germanon kii or dakshini-purvi asia main japaniyon kii vijay itani tivrata se or itane vistrut kshetra main hui ki vijit kshetron main shashan kaa acha prabandh na ho sakaa. sainikon ne jaise hi ek sthaan par vijay pai, unhen sahasaa aage bad jane kii ajna mili. vijit kshetra chote chote sainik dalon ke adhikaar main chhod dene pade. chhapamari ke liye ye kshetra adarsh sthal ban gaye or sheeghra hi shatru dalon ke bikhare hue sanchaar kshetron ko safaltaapurvak nasht kar diya gaya.
 uttari africa main italy kii senaaon ne prarambh main bade bade kshetron par adhikaar kar liya or vahaan ke nivaasiyon ko buree tarah kuchal diya. yahan kaa janamat italy ke vipareet ho gaya. angarejon ne is bhaavana kaa laabh uthaaya or vahaan ke muulavaasiyon kii sahaayta se safaltaapurvak chhapamar yudhon kaa sanchaar kiya. italy ke faujee daston kii sanchaar vyavastha, hawaii adde, petrol, gola barood ke bhandar, motor yatayaat aadi bangaji se mistra kii seemaa tak faile hue the. upyukt shastron se sajjit paidal sena yaa jeepen in chhapamar sainikon ke liye vishesh upyukt thim. chhapamar shatrudal ke lakshyon par raatri main akraman karte the.
 san 1941 ke vasant main germanon ne yugoslavia par adhikaar kar liya. desh ke adhikrut hone ke pashchaat hi josip vrozovik kii adhyakshata main vahaan ke logon ne ek chhapamar dal banaaya jo shatru sena ke viruddh kaary karata tha. shastron kii aavashyaktaa kii purti vahaan kii janata se, yaa shatrudal se chhine hue shastron se, hoti thi. germany or italy kii sainik tukadiyon ore unke addon par akraman karke inhone yuddh kaa saamaan praapt kiya. safalataa ke saath saath inaki sankhya main bhi vruddhi hui. san 1943 i. ke ant tak yah sankhya lagbhag 1,50,000 ho gai. yah shakti yugoslavia bhar main faili hui thi or vishesh rup se jangalon or pahaado main sthit thi. sanchaar vyavastha, jahaan tak sambhav ho saktaa tha, shatru dal se chhine gaye radio seton se chalati thi. yugoslavia ke is dal kaa uddeshy shatru ke un sampann lakshyon par akraman karnaa tha jo durbal the or jahaan akraman hone kii sabase kam apeksha kii jaati thi. iske atirikt kisi bhi avasthaa main ve aisa avasar nahin dena chaahate the ki shatru unpar pratyakraman kar saken.
 tito ke pakshaavlambee pradaay, aashray or soochna ke liye nagarikon par ashrith the. sabhi chhapamar yudhon main nagarikon kaa vyavhaar atyant mahatv kaa hota he. nagarikon ne chhapamaron ko jo sahaayta di thi uskaa dand unhen bhugatna padaa. sahastron purush, striyaan or bachche maut ke ghat utaar die gaye. hajaaron gaanv lut liye gaye or jalaakar dhwast kar die gaye.
 teen varsh kii avadhi main shatrudal ne saat baar chhapamaron ko nasht karne ke liye akraman kiye or vayusena kaa bhi sahaara liya, kintu prayek baar tito ke pakshaavlambee kisi na kisi prakaar batch gaye or dhuree raashtra par aise sthaan par akraman karne ke liye phir prakat hue jahaan unke akraman kii aashaa nahin kii ja sakati thi. aadhunik vayusena or chhapamaron ke sahyog se kya parinaam nikal sakate hai, yugoslavia iskaa pramaan he.
 roosiyon kii safalataa main shatrudal kii sanchaar vyavastha par chhapamaron ke akraman kaa mahatvapurn sthaan he. janata se sambadh rakhane se unhen germanon ke addon or unki sena kii gatividhi kii soochna milane kaa vi·st saadhan praapt ho gaya. unki gatishiltaa, sthanon kaa gyaan, apratyaashit akraman or yudhakshetra se alag alag tukadiyon kaa alag alag waapas hona shatrudal ko bhram main daalane or pareshaan karne ke saadhan bane. san 1941 i. main japan ne yuddh kii ghoshnaa kii. isse england or sanyukt raashtra donon ke saamne badi badi samasyaayen aa garin. yudhakshetra ab bahut vistrut ho gaya or yuddh ke pehle prakram main itani lambii pratiraksha pankti ke liye aavashyak vastuon kaa prabandh karnaa asambhav sa ho gaya.
 philippine main niyukt sanyuktaraashtra ke general duglas macarthar us kshetra main kai varsh rah chuke the. unhone japaniyon ke viruddh chhapamar sena kii vyavastha kii. unhone adhikariyon ke kai chote chote dal is tapu main bikher die. ye adhikari is kshetra se bhalee bhanti parichit the. inkaa kaam japani sena se bachakar chhapamari karnaa tha. pravidhik sanchaar aadi main daksh vyaktiyon ko milakar prayek dal main adhik se adhik 15 vyakti hote the. inkaa mukhya kaary gupt samachar praapt karnaa or unhen preshit karnaa tha. inkaa doosraa kaary tha desh main sthapit japani niyantran main baadha daalana. in dalon ke fail jane ke baad dalon main parsparik sanchaar kii vyavastha main kathinaayee hone lagi. is kathinaayee ko dur karne ke liye chhapamaron ne janata ke chote radio seton se kaam liya. baad main san 1942 i. main general macarthar ke austrailia sthit mukhya karyaalay se chhapamar tukadiyon kaa sidhaa radiyon sambandh sthapit ho gaya. sheeghra hi sabamerine bhejne kii niyamit vyavastha ho gai or april 1944 tak sabhi bade dwipon kaa general macarthar se radio sampark sthapit ho gaya. sheeghra hi vibhinn dwipon par senaayen utaarne kii yojana bani. ab chhapamaron ke kaary gupt soochna praapt karnaa or sanyukt raashtra sena ke liye lakshya dhoondhna rah gaya. is prakaar chhapamaron ke dwaara kiye gaye jasusi ke kaaryo se general macarthar ko is kshetra ko punarjaagrath karne or apane kaaryon kii yojana banane main mahatvapurn sahaayta mili.
 farvari, 1943 i. main general aaden si. winget khachcharon or belon dwaara, 3,000 sainikon ke saath chindbin or irawadi nadiyaan paar karke burma main sthit japani senaaon ke prishthbhag main pahunch gaye. yahan inhone japani sanchaar vyavastha bigaadi, shastron ke bhandar nasht kar die or japaniyon dwaara bharat par honevaale akraman main baadha daali. adhik bheetar tak janevaale inke dalon ko, jo chindwin ke naam se jane jate the, sanchaarvyavastha ke liy vayuyanon dwaara radio set die gaye. isi varsh angrejon ne burma main kechin jati ko chhapamari ke liye sanyojit kiya. unhen radio seton ke prayog ke liye prashikshan diya gaya tha. ye log shatrusena ke peeche adhik samay tak tik saken iske liye us kshetra main sahaytaprad vaataavaran kii bhi sristi kii gai. duusare vi·yuddh ke pashchaat malaya, hindchin aadi asian desh bhi chhapamari ke liye achche kshetra ban gaye.
 june, san 1950 i. main korea main jo sangharsh vyapak ho gaya usamen atyant aadhunik shastron se sajjit niyamit sena ke viruddh chhapamari atyant prabhaavshaalee siddh hui. yahan samyavaadee chhapamaron ko apane se shreshth shaktiyon se apane ko bachaane kii shiksha di gai thi. choti tukadiyon dwaara shighratapurna akraman karne teji ke saath peeche hatane, teetar bitar ho jane or pun: ekatra hone par vishesh bal diya gaya. chhapamari ke mukhya ang the sidhaa akraman or chhipakar akraman. 10 hajaar se 20 hajaar tak kii jansankhyawaale nagaron par san 1956 i. tak akraman hote rahe. aakraamak dalon main 50 se 300 tak vyakti rahete the. akraman krmanusaar do dalon kii sahaayta se hota tha. pehali tukdi aakraamak kshetra main pahunchati or apane kaary kii purti karke teetar bitar ho jaati. duusari tukdi ke palaayan ke samay pehali tukdi uski raksha karti. lautnaa sadaiv kisi anya maarg se hota, jo pahaado se yaa kisi badi nadi ko paar hokar rahata tha. yuddh or prachaar ke hetu shatru paksh ko pareshaan bhi kiya jaataa tha, jisase shatrusena kaa naitik patan ho jaay.
 yah siddh ho chukaa he ki chhapamar yuddh ke siddhant aaj bhi vahi hai jo yuddh ke aarambhik samay main the. aaj bhi chhapamar teevr gati se chalate hai, dhokhaa dekar shatrudal par vahaan akraman karte hai jahaan vah sabase adhik durbal hota he. saath hi ve shatru ko pratyakraman karne kaa avasar bhi nahin dete.
 yuddh main prayukt honevaale shastron, saaj saamaanon, sainik sthapanon aadi vyavasthaaon kii bhedyata ke saath saath hi, jinaki sahaayta se shighratapurvak akraman yaa antadhrvans sambhav he, chhapamaron kaa kshetra bhi badhata ja rahaa he. saath hi aadhunik yudhvidhiyon main bhi is prakaar ke yuddh kaa mahatv bad gaya he. sunirdhaarit lakshya or yudhkaushal kii paramaavashyak shrunkhalaaon ke vinaash dwaara shatru ke akraman kii sari yojanaon ko vifal banaaya ja saktaa he. bhugolic paristhitiyaan bhi apana vishesh mahatv rakhti hai or chhapamari ke liye suvidhajanak kaaryakshetra atyant aavashyak he.
 dwitiya vishwayuddh main morachon ke sheeghra badhane ke falswaroop chhapamaron ke shatrusena main pravesh kii sambhaavnaayen bad garin or kahin kahin to niyamit sena kii tukadiyaan tak shatrudal ke prishthbhag par pahunch gai. ab to chhapamaron or nagarikon ke sahyog se kiye ja sakanevaale chhapamari ke kaaryon kaa kshetra atyant vishaal ho gaya he. is prakaar ke yudhon main janata kii sahaayta or shubhechha praapt karnaa anivaary ban gaya he.
 radio or vimaan, in do avishkaron ne chhapamar yuddh main kranti laa di. jahaan chhapamaron ko in sadhano se sahaayta praapt karne kaa maarg khulaa vahaan ye upkaran unka peechha karne ke kaam bhi aane lage. phir bhi inamen haani kii apeksha laabh adhik hua. pehle chhapamaron ko apane saathiyon ke samachar kabhi kabhi hi mil pate the, kintu ab laghu vahneey preshkon kii sahaayta se unhen icchaanusaar apane saathiyon se sampark sthapit karne kii suvidha mil gai. phir vayuyanon, dwaara chapa tathaa anya sabhi prakaar kii aniyamit senaaon ko utaarne, unhen lene, unki shakti ko sudrudh banane or pradaay tathaa samrik mahatv kii anya vastuon ko unhen uplabdh karaane kaa bhi kaary sampann hone laga.
 chhapamaron kaa pramukh kaary he shatrusena ko unke prishthbhag se milane vaali saamagree kaa vinaash karnaa. aanvik shastron ke vikaas ko dekhte hue samrik niti badalegi. senaayen choti choti tukadiyon main vibhajit hongi. pradaay stroton, yuddh aadhaaron, udyogon tathaa anya samrik vyavastha kaa vikendrikaran karnaa aavashyak hoga. falswaroop, yadi aanvik shakti kaa prayog hua, to chhapamaron ke lakshya aakaar main chote or sangrakshan adhik ho jaayange. parinaam yah hoga ki chhapamari kaa kshetra vishaal or adhik prabhavi ban jaayga. niyamit sena bhi choti choti tukadiyon main yuddh karegi. in paristhitiyon main chhapamar yuddh hi vishesh safal ho sakenge. yah kahana anuchit na hoga ki yuddh main aanvik shastron kaa prayog hone par keval chhapamar yuddh hi pramukh mahatv kaa hoga or anya vidhiyon kaa saadhaaran upyog hi rah jaayga.
