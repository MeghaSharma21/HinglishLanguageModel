 maharaja ranjit singh  sikh samrajya ke raja the. ve sher-e punjab ke naam se prasiddh hai. maharaja ranjit ek aisi vyakti the, jinhone na keval punjab ko ek shashakt soobe ke rup main ekajute rakhaa, balki apane jite-ji angrejon ko apane samrajya ke paas bhi nahin bhatakane diya. ranjit singh kaa janm san 1780 main gujranvala sandhawalia jat maharaja mahaan singh ke ghar hua tha. un dinon punjab par sikhon or afgaanon kaa raaj chalata tha jinhone puure ilaake ko kai misalon main baant rakhaa tha. ranjit ke pita maha singh sukarchakia misal ke commander the. pashchimi punjab main sthit is ilaake kaa mukhyalay gujranvala main tha. choti si umr main chechak kii vajah se maharaja ranjit singh kii ek aankh kii roshni jaati rahi. mahaj 12 varsh ke the jab pita chal based or rajpaat kaa sara boj inhen ke kandhon par aa gaya. 12 april 1801 ko ranjit ne maharaja kii oopaadhi grahan kii. guru nanak ke ek vanshaj ne unki tajposhi sampann karai. unhone lahore ko apni rajdhani banaaya or san 1802 main amritsar kii ore ruukh kiya.
 maharaja ranjit ne afgaanon ke khilaaf kai ladaaiyaan ladiin or unhen pashchimi punjab kii ore khaded diya. ab peshawar samet pashtun kshetra par unheen kaa adhikaar ho gaya. yah pehla mauka tha jab pashtunon par kisi gaiyr muslim ne raaj kiya. uske baad unhone peshawar, jammu kashmir or anandpur par bhi adhikaar kar liya. pehali aadhunik bhartiya sena - "sikh khalsa sena" gathit karne kaa shrey bhi unheen ko jaataa he. unki saraparasti main punjab ab bahut shaktishaalee suba tha. isi taqatvar sena ne lambey arse tak britain ko punjab hadapney se roke rakhaa. ek aisa mauka bhi aayaa jab punjab hi ekmaatr aisa suba tha, jis par angrejon kaa kabja nahin tha. british itihaaskaar je tii whealer ke mutabik, agar vah ek peedi puraane hote, to puure hindustaan ko hi fatah kar lete. maharaja ranjit khud anpadh the, lekin unhone apane rajya main shiksha or kala ko bahut protsaahan diya.
 unhone punjab main kanoon evam vyavastha kaayam kii or kabhi bhi kisi ko mrityudand nahin di. unka suba dharmanirpeksh tha unhone hinduon or sikhon se vasule jane vaale jajia par bhi roak lagaai. kabhi bhi kisi ko sikh dharm apnaane ke liye vivash nahin kiya. unhone amritsar ke harimandir sahib gurudware main sangemarmar lagavaaya or sona madhvaaya, tabhi se use swarna mandir kaha jane laga.
 beshkeemtee hira kohinoor maharaja ranjit singh ke khajaane kii raunak tha. san 1839 main maharaja ranjit kaa nidhan ho gaya. unki samadhi lahore main banavaai gai, jo aaj bhi vahaan kaayam he. unki maut ke saath hi angrejon kaa punjab par shikanja kasnaa shuru ho gaya. angrej-sikh yuddh ke baad 30 march 1849 main punjab british samrajya kaa ang bana liya gaya or kohinoor maharani victoria ke hujur main pesh kar diya gaya.
 ranjitsingh kaa janm san 1780 i. main hua tha. vah ] samaaj ke prutapi raja the mahansingh ke marane par ranjitsingh baarah varsh kii avasthaa main misl sukarchakia ke netaa hue. san 1798 i. main jamaan shah ke punjab se laut jane par unhone lahore par adhikaar kar liya. dhire-dhire satluj se sindhu tak, jitani mislein raaj kar rahi thim, sabko usne apane vash main kar liya. satluj or yamuna ke bich phulakiyon misl ke shaasha rajya kar rahe the. san 1806 i. main ranjitsingh ne inako bhi apane vash main karnaa chaha, parantu safal na hue.
 ranjitsingh main sainik netritv ke bahut saare gun the. ve doordarshee the. ve saanwale rang kaa nate kad ke manushya the. unki ek aankh sheetala ke prakope se chali gai thi. parantu yah hote hue bhi vah tejasvi the. isliye jab tak vah jivit the, sabhi mislein dabi thim.
 us samay angrejon kaa rajya yamuna tak pahunch gaya tha or phulakiyaan misl ke raja angreji rajya ke prabhutv ko maanane lage the. angrejon ne ranjitsingh ko is kaary se manaa kiya. ranjitsingh ne angrejon se ladanaa uchit na samajha or sandhi kar lee ki satluj ke aage ham apana rajya na badhayenge. ranjitsingh ne francisi sainikon ko bulaakar, uski sainik kaman main apni sena ko vilayati dhang par taiyaar kiya.
 ab unne punjab ke dakshini, pashchimi or uttari bhaagon par akraman karnaa prarambh kiya or das varsh main multan, peshawar or kashmir tak apane rajya ko badha liya.
 ranjitsingh ne peshawar ko apane adhikaar main avashya kar liya tha, kintu us soobe par purna adhikaar karne ke liye use kai varshon tak kadaa sangharsh karnaa padaa tha. vah puure punjab kaa swami ban chukaa; or use angrejon ke hastkshep kaa saamana nahin karnaa padaa. parantu jis samay angrejon ne napolian kii senaaon ke viruddh sikhon se sahaayta maangi thi, unhen praapt na hui.
 ranjitsingh ne san 1808 i. main apni mahatvakankshini saas sadakor ke naam peshawar kaa rajya parivartit kar diya tha. kyonki yah angrejon kii agent mahila thi. ranjitsingh ne apni kuchakrapriy saas se jhagada karke use kaid kar liya tha or hvadani ke garh ko apane adhikaar main kar liya tha. british sena kii ek tukdi ne bandi vidhwaa sadacor ko chhudaaya or adhikaar ko waapas dilaayaa. british sena ke saath ranjitsingh kisi prakaar kaa jhagada nahin chaahate the.
 angrejon kii taraf se sandhi kii sharton ko bhang karne kaa aarope lagaaya ja saktaa tha. isliye chupchaap maun rahakar usne taiyaariyaan prarambh kii thim phir bhi 1809 i. main lard minto se sandhi kar lee. yadhyapi is sandhi se maharaj ko sikhon main bahut apamaanit hona padaa tha. uparyukt sandhi ke kaaran punjab ke afgani rajya tathaa afghanistan ko kuch had tak aantkit kar sake the. 1802, 1806 tathaa 1810 i. main multan par chadhaai kii or adhikaar kar liya evam shah shuja se sandhi karke apane yahan rakhaa or usase ek gilaas pani ke liye 'kohenur hira' praapt kiya. 1811 i. main kabul ke shah mahmud ke akraman kii baat sunakar or yah jaankaar ki mahmud kaa iraadaa kashmir ke shaasha par akraman kaa he, usne kashmir par akraman kar diya taaki mahmud ko waapas janaa sambhav ho jaae or uski mitrataa bhi ise mil jaae. kashmir ke baad isane peshawar par 1822 main chadhaai kar di, yaramuhammad khan afghaniyon kaa netritv karata hua bahut bahaduree se ladaa lekin ant main parajeet hua. is yuddh main sikhon kaa bhi bada nuksaan hua. 1838 main peshawar par ranjitsingh ke adhikaar se bhaybheet hokar dostamohammad khan kabulanaresh bahut bhaybheet hua or rus tathaa iran se dosti kar lee. is baat ko dhyaan main rakhkar angrejon ne swayan ranjitsingh tathaa shahshuja ke saath ek trigutsandhi karai. maharaja ranjitsingh aswasth ho rahe the. 1838 main lakva kaa akraman hua, yadhyapi upachaar kiya gaya or angrej doctoron ne bhi ilaaj kiya, lekin 27 june 1839 i. ko uskaa pranant ho gaya. yah udaarahruday bhi tha. kaashi vishwanath mandir par jo swarnpatr aaj dikhaai detaa he vah uski kaashiyatra tathaa udaartaa kaa parichaayak he. usne daan ke liye 47 lakh rupye kii sampatti alag kar rakhi thi. jagannathamandir par bhi vah kohenur hira chadhaanaa chahta tha lekin us heere ko to videsh main jaakar chhin-bhinn hona tha. maharaja ke baad sikhon ke aapasi vaimnasy, rashtradroh tathaa angreji kootneetijyata kaa jawaab na dene kii asamarthta se sikh rajya mit gaya.
 baat san 1812 kii he. punjab par maharaja ranjit singh kaa ecchhatra rajya tha. us samay maharaja ranjit singh ne kashmir ke soobedaar atamohammad ke shikanje se kashmir ko mukt karaane kaa abhiyaan shuru kiya tha. is abhiyaan se bhaybheet hokar atamohammad kashmir chhodkar bhaag gaya. kashmir abhiyaan ke peeche ek anya kaaran bhi tha. atamohammad ne mahmud shah dwaara parajeet shahshuja ko shergarh ke kile main kaid kar rakhaa tha. use kaidakhane se mukt karaane ke liye uski begum vafa begum ne lahore aakar maharaja ranjit singh se prarthana kii or kaha ki meharbaani kar aap mere pati ko atamohammad kii kaid se reeha karvaa den, is ahsaan ke badale beshkeemtee kohinoor hira aapako bhent kar duungi. shahshuja ke kaid ho jane ke baad vafa begum hi un dinon afghanistan kii shasika thi. isi kohinoor ko hadapney ke laalach main bharat par akraman karne vaale ahamed shah abdali ke pautra jamaan shah ko swayan usee ke bhai mahmud shah ne kaidakhane main bhayankar yatnaaen dekar uski ankhen nikalava lee thim.
 jamaan shah ahamed shah abdali ke bete taimur shah kaa betaa tha, jiskaa bhai tha mahmud shah. astu, maharaja ranjaiti singh swayan chaahate the ki ve kashmir ko atamohammad se mukt karavaaen. at: suyog aane par maharaja ranjit singh ne kashmir ko aaazaad kara liya. unke dewan mohakamchand ne shergarh ke kile ko gher kar vafa begum ke pati shahshuja ko reeha kar vafa begum ke paas lahore pahunchaa diya. rajkumaar khadgasingh ne unhen mubarak haveli main tehraaya. par vafa begum apane vaade ke anusaar kohinoor hira maharaja ranjit singh ko bhent karne main vilamb karti rahi. yahaan tak ki kai maheene biit gaye. jab maharaja ne shahshuja se kohinoor heere ke bare main poocha to vah or uski begum donon hi bahaane banane lage. jab zyada jor diya gaya to unhone ek nakli hira maharaja ranjit singh ko saunp diya, jo johariyon ke pareekshan kii kasuti par nakli sabit hua. ranjit singh krodh se bhar uthe or mubarak haveli gher lee gai. do din tak vahaan khaanaa nahin diya gaya. varsh 1813 kii pehali june thi jab maharaja ranjit singh shahshuja ke paas aae or phir kohinoor ke vishay main poocha. dhoort shahshuja ne kohinoor apni pagadi main chipa rakhaa tha. kisi tarah maharaja ko iskaa pataa chal gaya. at: unhone shahshuja ko kabul kii rajgaddi dilaane ke liye "gurugranth sahab" par haath rakhkar pratigya kii. phir use "pagadi-badal bhai" banane ke liye usase pagadi badal kar kohinoor praapt kar liya. parde kii oot main baithi vafa begum maharaja kii chaturaai samaj gayi. ab kohinoor maharaja ranjit singh ke paas pahunch gaya tha or ve santusht the ki unhone kashmir ko aaazaad kara liya tha. unki ichha thi ki ve kohinoor heere ko jagannathpuri ke mandir main pratishthit bhagwaan jagannatha ko arpit karen. hindu mandiron ko manon sona bhent karne ke liye ve prasiddh the. kaashi ke vishwanath mandir main bhi unhone akut sona arpit kiya tha. parantu jagannatha bhagwaan tak pahunchane kii unki ichha koshadhyaksh beliram kii kuniti ke kaaran puri na ho saki.
 maharaja ranjit singh kii mrityu ke pashchaat angrejon ne san 1845 main sikhon par akraman kar diya. ferozepur kshetra main sikh sena veertapurvak angrejon kaa muqabla kar rahi thi. kintu sikh sena ke hi senapati lalasinh ne vishwasghaat kiya or morcha chhodkar lahore palaayan kar gaya. is kaaran vijay ke nikat pahunchakar bhi sikh sena haar gai. angrejon ne sikhon se kohinoor hira le liya. saath hi kashmir or hajaaraa bhi sikhon se chin liye kyonki angrejon ne dedh karod rupye kaa jurmaana sikhon par kiya tha, arthabhaav-grast sikh kisi tarah keval 50 lakh rupye hi de paae the. lard harding ne england kii rani victoria ko khush karne ke liye kohinoor hira landan pahunchaa diya, jo "east india company" dwaara rani victoria ko saunp diya gaya. un dinon maharaja ranjit singh ke putr dilip singh vahiin the. kuch logon kaa kathan he ki dilip singh se hi angrejon ne landan main kohinoor hadapaa tha. kohinoor ko 1 maah 8 din tak johariyon ne taraasha or phir use rani victoria ne apane taj main jadwa liya.
