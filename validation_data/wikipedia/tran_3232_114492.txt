 nal or damyanti kii katha bharat ke mahakavy, mahabharat main aati he.
 yudhisthir ko jue main apana sab-kuch ganvaa kar apane bhaaiyon ke saath vanvaas karnaa padaa. vahiin ek rishi ne unhen nal or damyanti kii katha sunaayi.
 nal nishadh desh ke raja the. ve virasen ke putr the. nal bade vir the or sundar bhi. shastr-vidya tathaa ashv-sanchaalan main ve nipun the. damyanti vidarbha naresh kii ekmaatr putree thi. vah bhi bahut sundar or gunwan thi. nal uske saundarya kii prashansa sunakar usase prem karne laga. unke prem kaa sandesh damyanti ke paas badi kushalta se pahunchaaya ek hans ne. or damyanti bhi apane us anjaan premi kii virah main jalane lagi.
 is katha main prem or pidaa kaa aisa prabhaavshaalee put he ki bharat ke hi nahin desh-videsh ke lekhak va kavi bhi isse aakarshith hue bina na rah sake. bop latin main tathaa dean millman ne angreji kavita main anuwaad karke pashchim ko bhi is katha se bhalee bhaanti parichit karaayaa he.
 vidarbha desh main bhismak naam ke ek raja rajya karte the. unki putree kaa naam damyanti thi. damyanti lakshmi ke samaan rupavati thi. unheen dinon nishadh desh main virasen ke putr nal rajya karte the. ve bade hi gunavan, satyawadee tathaa brahman bhakt the. nishadh desh se jo log vidarbha desh main aate the, ve maharaj nal ke gunon kii prashansa karte the. yah prashansa damyanti ke kaanon tak bhi pahaunchi thi. isi tarah vidarbha desh se aane vaale log rajkumaari ke rup or gunon kii charchaa maharaj nal ke samakshkarte. iskaa parinaam yah hua ki nal or damyanti ek-duusare ke prati aakrisht hote gayi.
 mahabharat main dharmraj yudhisthir ke aagrah karne par maharishi brihadshv ne nal-damyanti kii katha sunai-
 dharmraj ! nishadh desh main virasen ke putr nal naam ke ek raja ho chuke hai. ve bade gunavan, param sundar, satyawadee, jitendriya, sabake priy, vedagy evam brahmanbhakt the. unki sena bahut badi thi.. ve swayan astravidya main bahut nipun the. ve vir, yoddha, udaar or prabal parakramee bhi the. unhen jua khilne kaa bhi kuch-kuch shauk tha.
 unheen dinon vidarbha desh main bhim naam ke ek raja rajya karte the. ve bhi nal ke samaan hi sarvagun sampann or parakramee the. unhone daman rishi ko prasann karke unke vardaan se chaar santaanen praapt kii thim—teen putr or ek kanya. putron ke naam the—dam, dant, or daman. putree kaa naam tha—damyanti. damyanti lakshmi ke samaan rupavati thi. uske netra vishaal the. devataaon or yakshon main bhi waisi sundari kanya kahin dekhne main nahin aati thi. un dinon kitne hi log vidarbha desh se nishadh desh main aate or raja nal ke saamne damyanti ke rup or gun kaa bakhaan karte. nishadh desh se vidarbha main jane vaale bhi damyanti ke saamne raja nal ke rup, gun or pavitra charitra kaa varnan karte. is prakaar donon ke hriday main parsparik anuraag ankurit ho gaya.
 ek din raja nal ne apane mahal ke udyaan main kuch hanson ko dekha. unhone ek hans ko pakad liya. hans ne kaha—‘aap mujhe chhod dijiye to ham log damyanti ke paas jaakar aapke gunon kaa aisa varnan karenge ki vah aapako avashya var legi.’ nal ne hansako chhod diya. ve sab udakar vidarbha desh main gayi. damyanti apane hanson ko dekhakar bahut prasann hui or hanson ko pakadaney ke liye unki ore daudane lagi. damyanti jis hans ko pakadaney ke liye daudti, vahi bol uthta ki ‘ari damyanti ! nishadh desh main ek nal naam kaa raja he. vah ashvinikumar ke samaan sundar he. manushyon main uske samaan sundar or koi nahin he. vah maano murtiman kaamdev he. yadi tum uski patni ho jaao to tumhaara janm or rup donon safal ho jaayan. ham logon ne devtaa, gandharva, manushya, sarp or rakshason ko gum-ghumkar dekha he nal ke samaan kahin sundar purush dekhne main nahin aayaa. jaise tum striyon main ratna ho, vaise hi nal purushon main bhushan he. tum donon kii jodi bahut hi sundar hogi.’ damyanti ne kaha—‘hans ! tum nal se bhi aisi baat kahana.’ hans ne nishadh desh main lautakar nal se damyanti kaa sandesh kah diya.
 damyanti hans ke munh se raja nal kii kirti sunakar unase prem karne lagi. uski aasakti itani bad gayi ki vah raat-din unka hi dhyaan karti rahati. sharir dhoomil or dublaa ho gaya. vah deen-si deekhne lagi. sakhiyon ne damyanti ke hriday kaa bhav tadkar vidarbharaj se nivedan kiya ki ‘aapaki putree aswasth ho gayi he.’ raja bhim ne apni putree ke sambandh main bada vichaar kiya. ant main vah is nirnay par pahunche ki meri putree vivaahyogy ho gayi he, isaliye iskaa swayamvar kar dena chaiye. unhone sab raajaaon ko swayamvar kaa nimantran-patr bhej diya or suchit kar diya ki raajaaon ko damyanti ke swayamvar main padharkar laabh uthaanaa chaiye or meraa manorath purna karnaa chaiye. desh-desh ke narpathi hathi, ghode or rathon kii dhwani se prithvi ko mukherit karte hue saj-dhajkar vidarbha desh main pahunchne lage. bhim ne sabake swaagat satkar kii samuchit vyavastha kii.
 devarshi naarad or parvat ke dwaara devataaon ko bhi damyanti ke swayamvar kaa samachar mil gaya. indra aadi sabhi lokapal bhi apni mandali or vaahanon sahit vidarbha desh ke liye ravaanaa hue. raja nal kaa chitt pehle se hi damyanti par aasakt ho chukaa tha. unhone bhi damyanti ke swayamvar main sammilit hone ke liye vidarbha desh kii yatra kii. devataaon ne swarg se utarate samay dekh liya ki kaamdev ke samaan sundar nal damyanti ke swayamvar ke liye ja rahe hai. nal kii surya ke samaan kaanti or lokottar rup-sampatti se devtaa bhi chakit ho gayi. unhone pahichaan liya ki ye nal hai. unhone apane vimaanon ko akaash main khadaa kar diya or neeche utarkar nal se kaha—‘rajendra nal ! aap bade satyavrati hai. aap ham logon kii sahaayta karne ke liye doot ban jaaiye.’ nal ne pratigya kar lee or kaha ki ‘karunga’. phir poocha ki ‘aap log koun hai or mujhe doot banaakar koun-sa kaam lenaa chaahate hai ?’ indra ne kaha—‘humlog devtaa hai. main indra hoon or ye agni, varun or yama hai. ham log damyanti ke liye yahan aaye hai.
 devataaon ne nal se kaha ki aap hamaare doot banakar damyanti ke paas jaaiye or kahie ki indra, varun, agni or yamadewataa tumhaare paas aakar tumse vivaah karnaa chaahate hai. inamen se tum chaahe jis devtaa ko pati ke rup main sweekaar kar lo.’ nal ne donon haath jodakar kaha ki ‘devraj’ ! vahaan aap logon ke or mere jane kaa ek hi prayojan he. isaliye aap mujhe doot banaakar vahaan bhejein, yah uchit nahin he. jisaki kisi stri ko patni ke rup main paane kii ichha ho chuki ho, vah bhala, usko kaise chhod saktaa he or uske paas jaakar aisi baat kah hi kaise saktaa he ? aap log kripaya is vishay main mujhe kshamaa kijiye
 damyanti kaa swayamvar hua jisamen na keval dharti ke raja, balki devtaa bhi nal kaa rup dharkar aa gaye. swayamvar main ek saath kai nal khadey the. sabhi pareshaan the ki asli nal koun hoga. lekin damyanti jaraa bhi vichlit nahin hui. usne ankhon se hi asli nal ko pahchaan liya. saare devataaon ne bhi unka abhivadan kiya. is tarah ankhon main jhalkate bhaavon se hi damayanti ne asli nal ko pahachaanakar apana jeevanasathi chun liya. nav-dampatti ko devataaon kaa aashirwad praapt hua. damyanti nishadh-naresh raja nal kii maharani bani. donon bade sukh se samay bitaane lage.
 damyanti pativrataaon main shiromani thi. abhimaan to use kabhi chhu bhi na saktaa tha. samyaanusaar damyanti ke garbh se ek putr or ek kanya kaa janm hua. donon bachche mata-pita ke anuroop hi sundar rup or gunse sampann the. samay sadaa ek-sa nahin rahata, dukh-sukh kaa chakra nirantar chalata hi rahata he. vaise to maharaj nal gunavan, dharmatma tathaa punyashlok the, kintu unamem ek dosha tha —jue kaa vyasan. nal ke ek bhai kaa naam pushkar tha. vah nal se alag rahata tha. usne unhen jue ke liye aamantrit kiya. khel armbh hua. bhagya pratikul tha. nal haarane lage, sona, chaandi, rath, rajpaat sab haath se nikal gaya. maharani damyanti ne pratikul samay jaanakar apane donon bacchon ko vidarbha desh kii rajdhani kundinpur bhej diya.
 idhar nal jue main apana sarvasv haar gayi. unhone apane sharir ke saare vastrabhushan utaar diye. keval ek vastra pahanakar nagar se baahar nikle. damyanti ne bhi maatr ek sari main pati kaa anusaran kiya. ek din raja nal ne sone ke pankh vaale kuch pakshi dekhe. raja nal ne sochaa, yadi inhen pakad liya jaay to inako bechakar nirvaah karne ke liye kuch dhan kamaaya ja saktaa he. aisa vichaarkar unhone apane pahanane kaa vastra kholkar pakshiyon par phenkaa. pakshi vah vastra lekar ud gayi. ab raja nal ke paas tan dhakne ke liye bhi koi vastra na rah gaya. nal apni apeksha damyanti ke dukh se adhik vyakul the. ek din donon jangal main ek vriksh ke neeche ek hi vastra se tan chipaaye pade the. damyanti ko thakaavat ke kaaran neend aa gayi. raja nal ne sochaa, damyanti ko mere kaaran bada dukh sahan karnaa pad rahaa he. yadi main ise isi avasthaa main yaheen chhodkar chal don to yah kisi tarah apane pitaake paas pahunch jaaygi.
 yah vichaarkar unhone talwaar se uski aadhi sari ko kaat liya or usee se apana tan dhakkar tathaa damyanti ko usee avasthaa main chhod kar ve chal diye. jab damyanti kii neend tuuti to bechaari apane ko akelaa paakar karun vilaap karne lagi. bhukh or pyaas se vyakul hokar vah achaanak ajgar ke paas chali gayi or ajgar use nigalane laga. damyanti kii cheekh sunakar ek vyaadh ne use ajgar kaa grass hone se bachaaya. kintu vyaadh swabhaav se dusht tha. usne damyanti ke soundarya par mugdh hokar use apni kaam-pipaasa kaa shikaar bananaa chaha. damyanti use shaap dete hue boli—‘yadi maine apane pati raja nal ko chhodkar kisi anya purush kaa kabhi chintan na kiya ho to is paapi vyaadh ke jivan kaa abhi ant ho jaay. damyanti kii baat puri hote hi vyaadh mrityu ko praapt hua.
 daivayog se bhatakate hue damyanti ek din chedinaresh subahu ke paas or uske baad apane pita ke paas pahunch gayi. antat damyanti ke satitv ke prabhaav se ek din maharaj nal ke duhkho kaa bhi ant hua. donon kaa punarmilan hua or raja nal ko unka rajya bhi waapas mil gaya.
 nal va damyanti ke do judwa putr namah va dalh the.
