 ulupi airavat vansh ke kauravy naamak naag kii kanya thi. is naag kanya kaa vivaah ek baag se hua tha. iske pati ko garud ne markar kha liya jisase yah vidhwaa ho gayi. ek baar arjuna, jo pratigya bhang karne ke kaaran baarah varsh kaa vanvaas kar rahe the, brahmacharee ke vesh main tirthaton karte hue ganga dwaar ke nikat pahunchein jahaan isse unka saakshaatkaar hua.
 ulupi arjuna ko dekhakar unpar vimugdh ho gayi. vah arjuna ko pataal lok main le gayi or unase vivaah karne kaa anurodh kiya. apni manokamana purna hone par usne arjuna ko samast jalcharon kaa swami hone kaa vardaan diya. jis samay arjuna naglok main nivas kar rahe the, us samay chitrangada se utpann arjuna kaa putr vabhruvahan, jo apane naanaa, manipur naresh kaa uttaradhikari tha, unke swaagat ke liye unke paas aayaa. vabhruvahan ko yuddh-sajja main na dekhakar yathochit vyavhaar nahin kiya. ulupi vabhruvahan kii dekh-rekh kar chukne ke kaaran us par apana prabhaav rakhti thi. usne vabhruvahan ko arjuna ke viruddh bhadakaayaa. faltah pita or putr main yuddh hua.
 ulupi kii maaya ke prabhaav se vabhruvahan arjuna ko maar daalane main samarth hua kintu apane is kaary ke liye use itnaa dukh hua ki usne aatm-hatya karne kaa nishchay kiya. vabhruvahan ke sankalp ko jaanakar ulupi ne ek mani kii sahaayta se arjuna ko punah jeevandaan diya. vishnu puraana ke anusaar arjuna se ulupi ne iravat naamak putr ko janm diya. ulupi arjuna ke sadeh swagarohan ke samay tak unke saath thi.
