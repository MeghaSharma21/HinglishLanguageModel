 jawaharlal nehru bharat ke pratham pradhanmantri the or swatantrata ke purv or pashchaat kii bhartiya raajnneeti main kendriya vyaktitv the. mahatma gandhi ke sangrakshan main, ve bhartiya swatantrata aandolan ke sarvocch netaa ke rup main ubhare or unhone 1947 main bharat ke ek swatantra raashtra ke rup main sthapana se lekar 1964 tak apane nidhan tak, bharat kaa shashan kiya. ve aadhunik bhartiya raashtra-rajya – ek samprabhu, samaajawaadee, dharmanirpeksh, or loktantrik ganatantr - ke vaastukar maane jate hai. kashmiri pandit samudaay ke saath unke mul kii vajah se ve pandit nehru bhi bulaayen jate the, jabaki bhartiya bachche unhen chachaa nehru ke rup main jaanate hai.
 swatantra bharat ke pratham pradhanmantri kaa pad sanbhaalane ke liye congress dwaara nehru nirvaachit huen, yadhyapi netritv kaa prashn bahut pehle 1941 main hi sulajh chukaa tha, jab gandhiji ne nehru ko unke raajnneetik vaaris or uttaradhikari ke rup main abhisvikaar kiya. pradhanmantri ke rup main, ve bharat ke sapane ko saakaar karne ke liye chal pade. bharat kaa samvidhan 1950 main adhiniyamit hua, jiske baad unhone aarthik, saamaajik or raajnneetik sudhaaron ke ek mahattvakankshi yojana kii shuruyaat kii. mukhyatah, ek bahuvachani, bahu-daleey loktantr ko poshit karte huen, unhone bharat ke ek upnivesh se ganraajya main parivartan hone kaa paryvekshan kiya. videsh niti main, bharat ko dakshin asia main ek kshetreey nayak ke rup main pradarshit karte huen, unhone gaiyr-nirpeksh aandolan main ek agrani bhoomika nibhaai.
 nehru ke netritv main, congress rashtriya or rajya-stareey chunaavon main prabhutv dikhaate huen or 1951, 1957, or 1962 ke lagaataar chunaav jitate huen, ek sarv-grahan party ke rup main ubhari. unke antim varshon main raajnneetik museebaton or 1962 ke chini-bharat yuddh main unke netritv kii asafalataa ke baavjood, ve bharat ke logon ke bich lokapriy bane rahen. bharat main, unka janmdin bal diwas ke rup main manaaya jaataa hai.
 jawaharlal nehru kaa janm 14 navambar 1889 ko british bharat main elahabaad main hua. unke pita, motilal nehru, ek dhani barrister jo kashmiri pandit samudaay se the, swatantrata sangram ke dauraan bhartiya rashtriya congress ke do baar adhyaksh chune gaye. unki mata swaruparani thussu, jo lahore main based ek suparichit kashmiri brahman parivaar se thi, motilal kii duusari patni thi va pehali patni kii prasav ke dauraan mrityu ho gai thi. jawaharlal teen bacchon main se sabase bade the, jinamein baaki do ladkiyaan thi. badi bahan, vijaya lakshmi, baad main sanyukt raashtra mahasabha kii pehali mahila adhyaksh bani. sabase choti bahan, krishna hathising, ek ullekhneey lekhika bani or unhone apane parivaar-janon se sambandhit kai pustaken likhin.
 jawaharlal nehru ne duniya ke kuch behtareen skulon or vishvavidhyalayon main shiksha praapt kii thi. unhone apni schuli shiksha hero se or college kii shiksha trinity college, cambridge se puri kii thi. iske baad unhone apni lau kii degree cambridge vishvavidhyalay se puri kii. england main unhone saat saal vyateet kiye jisamen vahaan ke fabian samaajwaad or irish rashtrawaad ke liye ek tarksangat drushtikon viksit kiya.
 jawaharlal nehru 1912 main bharat laute or vakaalat shuru kii. 1916 main unki shaadi kamala nehru se hui. 1917 main jawahar laal nehru home rul lig‎ main shaamil ho gaye. raajnneeti main unki asli diksha do saal baad 1919 main hui jab ve mahatma gandhi ke sampark main aae. us samay mahatma gandhi ne rollet adhinium ke khilaaf ek abhiyaan shuru kiya tha. nehru, mahatma gandhi ke sakriy lekin shantipurna, savinay avagya andolan ke prati khaase aakarshith hue.
 nehru ne mahatma gandhi ke upadeshon ke anusaar apane parivaar ko bhi dhaal liya. jawaharlal or motilal nehru ne pashchimi kapadon or mahangi sampatti kaa tyaag kar diya. ve ab ek khaadi kurta or gandhi topi pahanane lage. jawahar laal nehru ne 1920-1922 main asahyog andolan main sakriy hissaa liya or is dauraan pehali baar giraftaar kiye gaye. kuch maheenon ke baad unhen reeha kar diya gaya.
 jawaharlal nehru 1924 main elahabaad nagar nigam ke adhyaksh chune gaye or unhone shahar ke mukhya kaaryakari adhikari ke rup main do varsh tak seva kii. 1926 main unhone british adhikariyon se sahyog kii kami kaa hawala dekar istipha de diya.
 1926 se 1928 tak, jawahar laal nehru ne akhil bhartiya congress samiti ke mahasachiv ke rup main seva kii. 1928-29 main, congress ke vaarshik satr kaa aayojan motilal nehru kii adhyakshata main kiya gaya. us satr main jawaharlal nehru or subhash chandra bose ne puri raajnneetik swatantraaa kii maang kaa samarthan kiya, jabaki motilal nehru or anya netaaon ne british samrajya ke bheetar hi prabhutv sampann rajya kaa darja paane kii maang kaa samarthan kiya. mudde ko hal karne ke liye, gandhi ne bich kaa rasta nikaala or kaha ki britain ko bharat ke rajya kaa darja dene ke liye do saal kaa samay diya jayega or yadi aisa nahin hua to congress purna raajnneetik swatantraaa ke liye ek rashtriya sangharsh shuru karegi. nehru or bose ne maang kii ki is samay ko kam kar ke ek saal kar diya jaae. british sarkaar ne iskaa koi jawaab nahin diya.
 disambar 1929 main, congress kaa vaarshik adhiveshan lahore main yojit kiya gaya jisamen jawaharlal nehru congress party ke adhyaksh chune gaye. isi satr ke dauraan ek prastaav bhi paarit kiya gaya jisamen 'purna swarajya' kii maang kii gai. 26 janvari 1930 ko lahore main jawaharlal nehru ne swatantra bharat kaa jhanda fahraaya. gandhi ji ne bhi 1930 main savinay avagya andolan kaa aahvaan kiya. andolan khaasaa safal rahaa or isane british sarkaar ko pramukh raajnneetik sudhaaron kii aavashyaktaa ko sweekaar karne ke liye majaboor kar diya.
 jab british sarkaar ne bharat adhinium 1935 prakhyapit kiya tab congress party ne chunaav ladane kaa faisla kiya. nehru chunaav ke baahar rahe lekin zoron ke saath party ke liye rashtravyapee abhiyaan chalaaya. congress ne lagbhag har praant main sarkaron kaa gathan kiya or kendriya assembly main sabase zyada siton par jeet hasil kii.
 nehru congress ke adhyaksh pad ke liye 1936 or 1937 main chune gaye the. unhen 1942 main bharat chodo andolan ke dauraan giraftaar bhi kiya gaya or 1945 main chhod diya gaya. 1947 main bharat or pakistan kii aazaadee ke samay unhone angreji sarkaar ke saath hui vaartaon main mahatvapurn bhagidaari kii.
 san 1947 main bharat ko aazaadee milane par jab bhavi pradhanmantri ke liye congress main matdaan hua to to sardaar patel ko sarvaadhik mat mili. uske baad sarvaadhik mat acharya kriplani ko mili the. kintu gandhiji ke kehane par sardaar patel or acharya kriplani ne apana naam waapas le liya or jawaharlal nehru ko pradhanmantri banaaya gaya.
 1947 main ve swatantra bharat ke pehle pradhanmantri bane. angrejon ne kareeb 500 deshi riyasaton ko ek saath swatantra kiya tha or us vakt sabase bady chunauti thi unhen ek jhande ke neeche laana. unhone bharat ke punargathan ke raste main ubhari har chunauti kaa samajhadaari purvak saamana kiya. jawaharlal nehru ne aadhunik bharat ke nirmaan main mahatvapurn bhoomika adaa kii. unhone yojana ayog kaa gathan kiya, vigyaan or praudyogiki ke vikaas ko protsaahit kiya or teen lagaataar panchavarshiya yojanaon kaa shubharambh kiya. unki nitiyon ke kaaran desh main krishi or udyog kaa ek nayaa yug shuru hua. nehru ne bharat kii videsh niti ke vikaas main ek pramukh bhoomika nibhaai.
 jawahar laal nehru ne josip baroj tito or abdul gamaal nasir ke saath milakar asia or africa main upniveshwaad ke khatme ke liye ek gut nirpeksh andolan kii rachana kii. vah korian yuddh kaa ant karne, suez nahar vivaad sulajhane or congou samjhaute ko murtarup dene jaise anya antarrashtriya samasyaon ke samaadhaan main madhyasth kii bhoomika main rahe. pashchim berlin, austria or laos ke jaise kai anya visphotak muddon ke samaadhaan main parde ke peeche rah kar bhi unka mahatvapurn yogadan rahaa. unhen varsh 1955 main bharat ratna se sammanit kiya gaya.
 lekin nehru pakistan or china ke saath bharat ke sambandhon main sudhaar nahin kar paae. pakistan ke saath ek samjhaute tak pahunchne main kashmir mudda or china ke saath mitrataa main seemaa vivaad raste ke pathar sabit hue. nehru ne china kii taraf mitrataa kaa haath bhi badhaaya, lekin 1962 main china ne dhokhe se akraman kar diya. nehru ke liye yah ek bada jhatka tha or shaayad unki maut bhi isi kaaran hui. 27 may 1964 ko jawaharlal nehru ko dil kaa daura padaa jisamen unki mrityu ho gayi.
 bahut se logon kaa vichaar he ki nehru ne anya netaaon kii tulana main bharat ke swatantrata sangram main bahut kam yogadan diya tha phir bhi gandhiji ne unhe bharat kaa pratham pradhanmantri bana diya. swatantraaa ke baad kai dashakon tak bhartiya loktantr main satta ke sutaradhaaron ne prakaaraantar se desh main rajtantr chalaaya, vichaardhaara ke sthaan par vyakti puja ko pratishthit kiya or tathakthith lokapriyata ke prabhamandal se aaveshtit rah lokhit kii purnat: upeksha kii.
 nehru ko mahatma gandhi ke raajnneetik uttaradhikari ke taur janaa jaataa he. gandhi par yah aarope bhi lagata he ki unhone raajnneeti main nehru ko aage badhaane kaa kaam sardaar vallabhbhai patel samet kai sakasham netaaon kii keemat par kiya. jab aazaadee ke thik pehle congress adhyaksh banane kii baat thi or mana ja rahaa tha ki jo congress adhyaksh banegaa vahi aaazaad bharat kaa pehla pradhanmantri hoga tab bhi gandhi ne pradesh congress samitiyon kii siforeeshon ko andekha karte hue nehru ko hi adhyaksh banane kii disha main safaltaapurvak prayaas kiya. isse ek aam dharna yah banati he ki nehru ne na sirf mahatma gandhi ke vichaaron ko aage badhaane kaa kaam kiya hoga balki unhone un kaaryon ko bhi puraa karne kii disha main apni puri koshish kii hogi jinhen khud gandhi nahin puraa kar paae. lekin sachai iske ulat he. yah baat koi or nahin balki kabhi nehru ke saath ek team ke taur par kaam karne vaale jaiprakash narayan ne 1978 main ai pustak ‘gandhi today’ kii bhoomika main kahi thi. jepi ne nehru ke bare main kuch kaha he to uski vishwasaneeyata ko lekar koi andeh nahin hona chahie kyonki nehru se jepi kii najdiki bhi thi or mitrataa bhi. lekin iske baavjood jepi ne nehru model kii khaamiyon ko ujagar kiya.
 
 april 2015 main yah bhi khulaasa hua ki swatantraaa ke baad nehru ne bees varshon tak ibi dwaara netaji ke sambandhiyon kii jasusi karaayi. 
 samast raajnneetik vivaadon se dur nehru ji nihsandeh ek uttam lekhak the. raajnneetik kshetra main lokmaanya tilak ke baad jam kar likhane vaale netaaon main ve alag se pahachaane jate hai. donon ke kshetra alag hai, parantu donon ke lekhan main susambandhata paryaapt maatra main vidyaman he.
 nehru ji swabhaav se hi swadhyaayi the. unhone mahan granthon kaa adhyayan kiya tha. sabhi rajnatik uttejnaaon ke baavjood ve swadhyay ke liye roj hi samay nikaal liya karte the. parinamswaroop unke dwaara rachit pustaken bhi ek adhyayan-pusht vyakti kii rachana hone kii sahaj pratiti karaati hai.
 nehru ji ne vyavasthit rup se anek pustakon kii rachana kii he. raajnneetik jivan ke vyastatam sangharmpurn dinon main lekhan hetu samay ke nitant abhaav kaa hal unhone yah nikaala ki jail ke lambey neeras dinon ko sarjanaatmak bana liya jaay. isliye unki adhikansh pustaken jail main hi likhi gayi hai. unke lekhan main ek sahityakar ke bhavapravan tathaa ek itihaaskaar ke khoji hriday kaa mila-jula rup saamne aayaa he.
 indira gandhi ko kaalpanik patr likhane ke bahaane unhone vishwa itihaas kaa adhyay-dar-adhyay likh daalaa. ye patr vastav main kabhi bheje nahin gayi, parantu isse vishwa itihaas kii jhalak jaisaa sahaj sampreshya tathaa susambaddha granth sahaj hi taiyaar ho gaya. bharat kii khoj ne lokapriyata ke alag pratimaan rache hai, jis par aadhaarit bharat ek khoj naam se ek uttam dharawahik kaa nirmaan bhi hua he. unki aatmakatha meri kahani ke bare main suprasiddh manishi sarvapalli radhakrishnan kaa maananaa he ki unki aatmakatha, jisamen aatmakarunaa yaa naitik shreshthata ko jaraa bhi pramanit karne kii cheshtaa kiye bina unke jivan or sangharsh kii kahani bayaan kii gayi he, hamaare yug kii sabase adhik ullekhneey pustakon main se ek he.
 in pustakon ke atirikt nehru ji ne aganit vyaakhyaan diye, lekh likhe tathaa patr likhe. inke prakaashan hetu 'jawaharlal nehru smarak nidhi' ne ek granth-maala ke prakaashan kaa nishchay kiya. isamen sarkari chitthiyon, vijyaptiyon aadi ko chhodkar sthaayee mahatva kii samagriyon ko chunakar prakashit kiya gaya. jawaharlal nehru vaanmay naamak is granth maala kaa prakaashan angreji main 15 khandon main hua tathaa hindi main sasta sahitya mandal ne ise 11 khandon main prakashit kiya he.
  jawaharlal nehru · gulzaarilal nanda † · bahadur shastri · indira gandhi · morarji desai · choudhary charan singh · rajeev gandhi · vishwanath pratap singh · chandrasekhar · pi ve narsimha raav · atal bihari vaajapeyi · much di devgauda · indra kumaar gujral · manmohan singh · narendra modi 
