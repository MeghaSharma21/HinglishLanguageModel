 1914-18 ke mahaan yuddh ke dauraan angrejon ne press par pratibandh laga diya tha or bina jaanch ke karawas kii anumati de di thi. ab sar sidney rollet kii adhyakshata vaali ek samiti kii sanstutiyon ke aadhaar par in kathor upayon ke ko jari rakhaa gaya. iske jawaab main gandhi ji ne deshbhar main 'rollet act' ke khilaaf ek abhiyaan chalaaya. uttari or pashchimi bharat ke kasbon main chaaron taraf band ke samarthan main dukaanon or skulon ke band hone ke kaaran jivan lagbhag thahar sa gaya tha. punjab main, vishesh rup se kadaa virodh hua, jahaan ke bahut se logon ne yuddh main angrejon ke paksh main seva kii thi or ab apni seva ke badale ve inam kii apeksha kar rahe the. lekin isaki jagah unhen rollet act diya gaya. punjab jate samay gandhi ji ko kaid kar liya gaya. sthaneey congressjanon ko girafataar kar liya gaya tha. praant kii yah sthiti dhire-dhire or tanaavpurn ho gai tathaa april 1919 main amritsar main yah khoonkhrabe ke charmotkarsh par hi pahunch gai. jab ek angrej brigadier ne ek rashtravaadi sabha par goli chalaane kaa hukum diya tab jaalianwala baag hatyakand‎ ke naam se jane gaye is hatyakand main lagbhag 1,000 log maare gaye or 1600-1700 ghayal hue.
 rollet satyagrah se hi gandhi ji ek sachche rashtriya netaa ban gaye. isaki safalata se utsahit hokar gandhi ji ne angreji shashan ke khilaaf asahyog andolan kii maang kar di. 
 jo bhartiya upniveshwaad kaa khatm karnaa chaahate the unase aagrah kiya gaya ki ve schoolo, colejo or nyaayalay na jaaen tathaa kar na chukaayen. sankshep main sabhi ko angreji sarkaar ke saath ;sabhi aichhik sambandho ke parityag kaa paalan karne ko kaha gaya. gandhi ji ne kaha ki yadi asahyog kaa thik dhang se paalan kiya jaae to bharat ek varsh ke bheetar swaraj praapt kar legaa. apane sangharsh kaa or vistaar karte hue unhone khilaafat aandolan‎ ke saath haath mila liye jo haal hi main turki shaasha kamaal ataturk dwaara samaapt kiye gaye sarv-islamvaad ke pratik khaliph kii punarsthapana kii maang kar rahaa tha. is tarah gandhi ji dwaara asahyog andolan kii shuruyaat 1agast 1920 se kii gayi.
 gandhi ji ne yah aashaa kii thi ki asahyog ko khilaafat ke saath milaane se bharat ke do pramukh samudaay- hindu or musalmaan milakar aupniveshik shashan kaa ant kar denge. in andolanon ne nishchay hi ek lokapriy karrwahee ke bahaav ko unmukt kar diya tha or ye chijen aupniveshik bharat main bilkul hi abhootpurv thim. vidhyaarthiyon ne sarkaar dwaara chalaae ja rahe skulon or collejon main janaa chhod diya. vakeelon ne adaalat main jane se manaa kar diya. kai kasbon or nagaron main shramik-varg hadtaal par chalaa gaya. sarkari aankadon ke mutabik 1921 main 396 hadataalen hui jinamein 6 lakh shramik shaamil the or isse 70 lakh kaarydiwason kaa nuksaan hua tha. dehaat bhi asantosh se andolit ho rahaa tha. pahari janajatiyon ne vanya kanoonon kii avhelnaa kar di. avadhi ke kisaanon ne kar nahin chukaaye. kumaun ke kisaanon ne aupniveshik adhikariyon kaa saamaan dhone se manaa kar diya. in virodhi andolanon ko kabhi-kabhi sthaneey rashtravaadi netritv kii avagya karte hue karyanvayit kiya gaya. kisaanon, shramikon or anya ne isaki apane dhang se vyakhya kii tathaa aupniveshik shashan ke saath ‘asahyog’ ke liye unhone upar se praapt nirdeshon par tike rahane ke bajaay apane hiton se mail khate tareekon kaa istemaal kar karrwahee kii.
 mahatma gandhi ke amareeki jeevani-lekhak lui fisher ne likhaa he ki ‘asahyog bharat or gandhi ji ke jivan ke ek yug kaa hi naam ho gaya. asahyog shanti kii drushti se nakaaratmak kintu prabhaav kii drushti se bahut sakaaratmak tha. iske liye pratwaad, parityag or swa-anushaasan aavashyak the. yah swashaasan ke liye ek prashikshan tha.’ 1857 ke swatantraaa sangram kii kranti ke baad pehali baar asahyog andolan ke angreji raaj kii neenv hill gai. 
 farvari 1922 main kisaanon ke ek samooh ne sanyukt praant ke gorakhpur jile ke chauri-chaura purava main ek police stesan par akraman kar usamen aag laga di. is agnikand main kai police waalon kii jaan chali gai. hinsa kii is kaarywahi se gandhi ji ko yah andolan tatkaal waapas lenaa padaa. unhone jor diya ki, ‘kisi bhi tarah kii uttejnaa ko nihathe or ek tarah se bheed kii dayaa par nirbhar vyaktiyon kii ghrunit hatya ke aadhaar par uchit nahin tehraaya ja saktaa he’. parantu gandhi ji yahan yah bhul gayi ki san 1919 main baskhi ke din jalianwala baag main hajaaro nihathe bharatiyo ko inhi police waalo ne gher kar mashinagan se nirmamata se bhun diya tha phir bhi asahyog andolan ke dauraan hajaaron bharatiyon ko jail main daal diya gaya. swayan gandhi ji ko march 1922 main rajdroh ke aarope main girafataar kar liya gaya. un par jaanch kii karrwahee kii adhyakshata karne vaale jaj justise si. en. broomfield ne unhen sajaa sunaate samay ek mahatvapurn bhaashan diya. jaj ne tippanee kii ki, is tathy ko nakaarna asambhav hoga ki maine aaj tak jinaki jaanch kii he athwa karunga aap unase bhinn shrenee ke hai. is tathy ko nakaarna asambhav hoga ki aapke lakhon deshavaasiyon kii drushti main aap ek mahaan deshbhakt or netaa hai. yahan tak ki raajnneeti main jo log aapse bhinn mat rakhte hai ve bhi aapako ucch adasho or pavitra jivan vaale vyakti ke rup main dekhte hai. chunki gandhi ji ne kanoon kii avhelnaa kii thi at: us nyaay peeth ke liye gandhi ji ko 6 varshon kii jail kii sajaa sunaaya janaa aavashyak tha. lekin jaj broomfield ne kaha ki ‘yadi bharat main ghat rahi ghatnaon kii vajah se sarkaar ke liye sajaa ke in varshon main kami or aapako mukt karnaa sambhav hua to isse mujhase zyada koi prasann nahin hoga.
 april, 1921 main prince of wales ke bharat aagaman par unka sarvatra kaala jhandaa dikhaakar swaagat kiya gaya. gandhi ji ne ali bandhuon kii rihaai na kiye jane ke kaaran prince of wales ke bharat aagaman kaa bahishkaar kiya. 17 navambar 1921 ko jab prince of wales kaa bombay, vartmaan mumbai aagaman hua, to unka swaagat rashtravyapee hadtaal se hua. isi bich disambar, 1921 main ahmedabad main congress kaa adhiveshan hua. yahan par asahyog aandolan ko tej karne evam savinay avagya aandolan chalaane kii yojana bani.
 isi bich 5 farvari 1922 ko gorakhpur zile ke chauri chaura naamak sthaan par police ne jabaran ek juluus ko rokna chaha, iske falswaroop janata ne krodh main aakar thane main aag laga di, jisamen ek thanedaar evam 21 sipaahiyon kii mrityu ho gai. is ghatana se gandhi ji stabdh rah gaye. 12 farvari 1922 ko bardoli main hui congress kii baithak main asahyog aandolan ko samaapt karne ke nirnay ke bare main gandhi ji ne yang india main likhaa tha ki, "aandolan ko hinsak hone se bachaane ke liye main har ek apmaan, har ek yatnapurna bahishkaar, yahan tak kii maut bhi sahane ko taiyaar hoon." ab gandhi ji ne rachanaatmak kaaryon par jor diya.
 asahyog aandolan ke sthagan par motilal nehru ne kaha ki, "yadi kanyakumari ke ek gaanv ne ahimsa kaa paalan nahin kiya, to isaki sazaa himalay ke ek gaanv ko kyon milani chahie." apni pratikriya main subhaashachandr bose ne kaha, "thik is samay, jabaki janata kaa utsaah charmotkarsh par tha, waapas lautne kaa aadesh dena rashtriya durbhaagya se kam nahin". aandolan ke sthagit karne kaa prabhaav gandhi ji kii lokapriyata par padaa. 13 march 1922 ko gandhi ji ko giraftaar kiya gaya tathaa nyaayadhish broom field ne gandhi ji ko asantosh bhadakaane ke aparaadh main 6 varsh kii kaid kii sazaa sunai. swasthya sambandhi kaarnon se unhen 5 farvari 1924 ko reeha kar diya gaya.
