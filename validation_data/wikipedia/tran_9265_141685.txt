 bhadra, dyudhi, dwarmandap yaa porch kisi bhawan ke mukhadwar kii suraksha ke nimitt uske saamne banaai hui sanrachana he. praaia: yah teen ore se khuli hoti he or chat stambhon par, yaa kabhi kabhi bina stambhon ke hi mukhya bhawan se nikali hui bahudhranon par alambit rahati he.
 anek pracheen mandiron main jaise aihole ke durgaamandir main, khajuraho ke mahadevamandir main, osia, marwar ke suryamandir main 9-10veen shatee) yaa modhera, gujarat ke suryamandir main bhadra kaa 'dwarmandap' swaroop vishesh drushtigochar he. khujraho ke mandiron main ise 'ardhamandap' naam diya jaataa he. mukhya mandir ke atirikt yah ardhamandap hone ke kaaran, 'dyodhi' bhi kaha jane laga. kahin-kahin yah teen ore se khulaa na hokar keval saamne kii ore hi khulaa rahata he, jaise kanchipuram ke vaikuth perupal mandir main yaa bhubaneshwar ke vaital deble mandir main. kalantar main mukhyadwar ke saamne nikle hue kisi prakaar ke chajje ko or alankaran ke liye banaae gaye stambhon ko bhi bhadra kaha jane laga. pashchim main bhi 'porch' shabd kaa upyog vaastavik dyodhi yaa dwarmandap ke arth main to hota hi he, mukhyadwar par bane stambhon sahit chajje ke liye yaa stanbhashrenee ke liye bhi hota he. america main to teen ore se khuli hui chhatyukt koi bhi upsanrachana jo kisi bhi bhawan se mili ho 'porch' kahi jaati he. is prakaar isamen or kisi baraamde yaa shayanpraangan main praaia: kuch antar hi nahin rah jaataa.
 ati pracheen sanrachanaon se bhi bhadra ke mul rup kaa anumaan kiya ja saktaa he. is drushti se badawar pahadiyon main lomash rishi kii kuti ullekhneey he. yadhyapi iskaa dwarmandap teen ore se nahin, keval saamne se hi khulaa he. stanbhashrenee ke rup main bhadra nasik kii gufaaon main dekhe ja sakate hai, jinka anukaran baad main buddha vaastukala me abaadh gati se hua he. mukhyadwar par hone ke kaaran alankaran kii drushti se bhi inkaa mahatvapurn sthaan tha.
 misr ke bhittichitron se prakat hota he ki vahaan ke gharon main bhi kabhi kabhi bhadra banaae jate the. athens ke tower ov winds ke unani bhadra ullekhneey hai. panpei main bhi aise hi bhadra the. rome main kabhi-kabhi gharon ke saamne sadak kii ore lambii stambh shrenee hoti thi, jise bhadra kaha ja saktaa he. romenesco yug main girjagharon main pashchimi dwaaron par baahar niklaa hua saamaanya bhadra banaaya jane laga. itavali romenesco kaaleen imaaraton main aise hi bhadron ke namoonay verona, modena or parama main dekhe ja sakate hai. france main or visheshkar bargandi main bhadra ke swaroop main or bhi vikaas hua. vahaan par ek unchi gumbajwali sanrachana ke rup main yah imaarat kaa vishesh mahatvashaalee ang ho gaya jo kaaphi chaudaa, kabhi kabhi to saare girjaghar kii chaudaai ke baraabar hi, hota tha.
 vividhtapremi england ne bhadra kaa is prakaar vikaas kiya ki isane 'gelily' naam se ek alag sanrachana kaa hi rup le liya. punaruddhar kaal main bhadra kaa upyog portica yaa osra ke rup main hi hone laga. kintu 18veen shatee ke ant tak england or america main sabhi gharon main do yaa chaar stambhavaale sade bhadron kaa nirmaan aam ho gaya.
 aajkal bhi mandir yaa kalabhavan aadi jaisi pracheen paripati kii uddharak katipay vishesh imaaraton ko chhodkar praaia: sabhi mahatvapurn imaaraton main bhadra kaa prayog upyogmulak ho gaya he. upyog kii drushti se stambh anaavashyak hi nahin, baadhak bhi samajhe jane lage hai or dwaar par chaaya ke liye bahudhranon par alambati sade bhadra hi paryaapt maane jate hai. stambh hote bhi hai to peeche kii ore hi, taaki dwaar par aane vaale vaahanon ke liye teen ore se bilkul khulaa nirbaadh sthaan uplabdh ho sake. vartmaan dhaanchedaar sanrachanapaddati, sade chajje jaise bhadron ke liye vishesh anukool siddh hui he. alankaran ke naam par sampoorti saamagree kii vividhta or kuch khadi tathaa kuch padi sidhi rekhaon ko hi pramukhataa di jaati he. baari or alankrita stambhon yukt bhadra bhaarvahee sanrachanapaddati ke saath hi, balki usase bhi adhik teji se lupt hote ja rahe hai.
 narthlich paris carch
 maaria leach
 woodbrij carch
 notredaam
 arlington
