 gatfreed vilhelm libnij germany ke darshanik, vaigyanik, ganitagya, rajanyik, bhautikavid, itihaaskaar, rajaneta, vidhikaar the. unka puraa naam 'gotafreet wilhelm phone libnits' tha. ganit ke itihaas tathaa darshan ke itihaas main unka pramukh sthaan he.
 labnij kaa janm germany ke lipjig naamak sthaan par pehali july 1646 ko hua tha. uske pita moral philosphy ke professor the. san 1652 i. main chha varsh kii avasthaa main libnij ko lipjig sthit nikolai skool main padhane ke liye bheja gaya. parantu durbhagyavash usee varsh uske pita kii mrityu ho gayi. iske kaaran uski padhai main kaaphi vyavdhaan aane laga. vah kabhi skool jaataa tha to kabhi nahin ja paata tha. ab vah praaia swadhyay dwaara vidya-arjan karne laga. apane pita se usne itihaas sambandhi kaaphi jaankaree praapt kii thi. iske kaaran uski abhiruchi itihaas ke adhyayan main kaaphi bad gayi thi. iske alaava vibhinn bhashaaon ko seekhney main uski kaaphi abhiruchi thi. aath varsh kii avasthaa main usne latin bhashaa sikh lee. baarah varsh kii avasthaa main usne greek bhashaa sikh lee. latin main usne kavitaayen bhi likhni shuru kar deen.
 15 varsh kii avasthaa main libnij ne lipjig vishvavidhyalay main kanoon ke ek vidhyaarthee ke rup main pravesh paaya. is vishvavidhyalay main pratham do varsh usne jaikaub yomasius ke nirdesan main darshanashastra ke gahan adhyayan main vyateet kiye. isi dauraan use un pracheen vichaarkon ke bare main jaankaree praapt hui jinhone vigyaan tathaa darshan ke vikaas main kranti laane kaa kaam kiya. in mahaan vichaarkon main shaamil the fransis bacon, kepler, campanela tathaa galileo ityadi.
 ab libnij kii abhiruchi ganit ke adhyayan kii ore mud gayi. is uddeshy se usne jena nivasee irhard vigel se sampark kiya. vigel us kaal kaa ek mahaan ganitagya mana jaataa tha. kuch samay tak vigel ke adheen ganit kaa adhyayan karne ke baad usne agle teen varshon tak kanoon kaa adhyayan kiya. uske baad usne doctor of lau kii degree hetu aavedan patr jamaa kiya. parantu umr kam hone ke kaaran lipjig vishvavidhyalay ne use isaki anumati pradaan nahin kii. at usne lipjig vishvavidhyalay chhod diya tathaa alt dorf vishvavidhyalay main doctor of lau kii degree hetu aavedan jamaa kiya. yahan uskaa aavedan sweekaar kar liya gaya tathaa san 1666 i. ke navambar main use doctor of lau kii degree pradaan kii gayi.
 haalaanki libnij mulat kanoon kaa vidhyaarthee rah chukaa tha parantu uski abhiruchi vigyaan ke vibhinn vishyon main kaaphi adhik thi. san 1669 i. main usne jaikaub thomasius ko ek patr likhaa jisamen bataaya ki arestu dwaara pratipaadit bhautikee ke siddhant prakritik kriyakalapon kii vyavastha santojajanak dhang se karte hai. parantu in siddhanton main abhi sanshodhan kii aavashyaktaa he. san 1671 i. main libnij ne `hypothesis physica nauva' naamak sheershak se apana ek shodhpatr prakashit kiya jisamen usne vichaar vyakt kiya ki sabhi khagoleey kriyakalapon main ether kii mahatvapurn bhoomika hoti he.
 san 1671 main hi vah apane shodhon ke silsile main paris jaakar antoina arnould, nicholas mailebranke tathaa chrishchiyan hoijan jaise pramukh vaigyanikon se mila. usne ganit, yantra shaastra, optics, hydrostatics, neumatics tathaa nautical science jaise vishyon se sambandhit anek shodh patr prakashit kiye. in shodhon main sabase pramukh tha `'calculating mashin' kaa avishkaar. is yantra ke dwaara anek prakaar kii gananaayen kii ja sakati thim. is mashin ko libnij ne paris main `academy des sciensej' tathaa landan kii `'royal sosayadi' ke samaksh prastut kiya. iske falswaroop libnij ko san 1673 main royal sosayadi kaa sadsy manonith kiya gaya. isi prakaar san 1700 main use `academy press sciensej' kaa videshi sadsy bhi niyukt kiya gaya.
 libnij vaigyanik shodh ke prati swayan to puri tarah samarpit tha hi, usne anya logon ko bhi iske liye prerit kiya. isi uddeshy ko dhyaan main rakh kar usne 11 july 1700 i. ko 'berlin academy' kii sthapana kii. is academy kaa vah pratham adhyaksh chunaa gaya. is academy kaa kaaryaklap tathaa iske sadasyon kii sankhya din dooni-raat chauguni badhati gayi.
 ganit ke kshetra main libnij dwaara kiye gayi shodh kaaphi mahatvapurn rahe hai. usne calculas ke vikaas main mahatvapurn yogadan diya. haalanki calculas kii shuruyaat kaaphi pehle hi unani ganitagyon dwaara vrutt ke kshetrafal tathaa belan, shanku evam golon ke aaytan kii gananaa hetu kii ja chuki thi, parantu vah calculas bilkul praarambhik str kaa tha. libnij dwaara calculas ke vikaas kii disha main jo shodh kiye gayi ve mile ke pathar sabit hue. usne avkalan tathaa samakalan sambandhi jo sanket shuru kiye unka upyog aaj tak kiya ja rahaa he.
 sirf vigyaan ke kshetra main hi nahin, apitu aadhyatm tathaa darshan ke kshetra main bhi libnij kaa yogadan kaaphi mahatvapurn tha. is disha main uske dwaara adhikansh kaary san 1685 se san 1716 i. ke bich kiye gayi. usne darshan sambandhi apane siddhanton ke lekhan kaa kaary san 1686 i. main hi puraa kar liya tha jab usne 'discorse metaphysic' naamak pandulipi kaa lekhan kaary puraa kiya. parantu durbhagyavash uske dwaara likhit is pandulipi kaa prakaashan uski mrityu ke lagbhag 130 varshon ke baad san 1846 main kiya ja sakaa. uske jivan kaal main uski sirf ek hi kriti prakashit ho paayi thi jiskaa naam tha 'esses di theodissi surala bonte di diula liberty di el himme'. yah pustak san 1710 i. main do khandon main prakashit hui thi. haalanki libnij dwaara likhit pustaken adhik prakashit nahin huin, parantu uske dwaara likhe gayi shodh patr samay-samay par kai pramukh patrikaon main prakashit hote rahe. jin patrikaon main uske shedh patr praaia prakashit hote the, unamem pramukh thim- lipjig se prakashit hone vaala 'acta iruditoram' tathaa paris se prakashit hone vaala 'jarnal di sawants'. in pramukh patrikaon main prakashit uske shodh patron ne use vaigyanik jagat main kaaphi acchhee khyaati dilaayi.
 libnij ne apane samakaleen darshanikon tathaa vaigyanikon ko jo patr likhe the ve bhi shodh str ke the. udaahranarth usne samuel clark ko jo patr likhe the unamem ishwar, aatma, kaal evam sthaan ityadi ke sambandh main pratipaadit uske siddhanton kii vistrut charchaa kii gayi thi. in patron main uske dwaara jo vichaar vyakt kiye gayi the ve sab ke sab ucch str ke darshan se sambandhit maaloom padate hai.
 libnij kii adhikansh kritiyaan uske nidhan ke baad hi prakashit kii ja sakin. udaahranarth san 1765 i. main lipjig se 'bouvioaks esse sur el intedment human' naamak pustak prakashit hui. san 1718 main 'principes dila nechar at dela gres fonds in ricen' naamak granth prakashit kiya gaya.
 libnij ke jivan kaa antim kuch samay bahut hi dayaneey evam dukhad sthiti main gujara. san 1692 se 1716 i. tak vah praayah rogagrast hi rahaa. ant kaal main uski sud lene vaala yaa seva-sushrusha karne vaala koi nahin tha. ant main uski mrityu 14 navambar san 1716 i. ko hanover naamak sthaan par ho gayi. uske antim sanskaar main bahut hi kam log shaamil hue the. mrityu ke samay uski avasthaa 70 varsh thi.
 
