 shyamacharan lahidi 18veen shatabdi ke ucch koti ke sadhak the jinhone sadgruhasth ke rup main yogic purnataa praapt kar lee thi. aapkaa janm bengal ke nadiya jile kii pracheen rajdhani krishnanagar ke nikat dharni naamak gram ke ek sambhraant brahman kul main anumaanath: 1825-26 i. main hua tha. aapkaa pathnpathan kaashi main hua. bangala, sanskrit ke atirikt apane angreji bhi padi yadhyapi koi pariksha nahin paas kii. jivicoparjan ke liye choti umr main sarkari naukari main lag gaye. aap danapur main military accounts aphis main the. kuch samay ke liye sarkari kaam se almoda jile ke ranikhet naamak sthaan par bhej die gaye. himalay kii is upatyaka main guruprapti or diksha hui. aapke teen pramukh shishy yukteshwar giri, keshavanand or pranavanand ne guru ke sambandh main prakaash daalaa he. yogaanand paramhans ne 'yogi kii aatmakatha' naamak jeevanavrutt main guru ko baba ji kaha he. diksha ke baad bhi inhone kai varshon tak naukari kii or isi samay se guru ke aagyaanusaar logon ko diksha dene lage the. 
 san 1880 main pension lekar aap kaashi aa gaye. inaki gita kii aadhyatmik vyakhya aaj bhi sheersh sthaan par he. inhone vedant, sankhya, vaisheshik, yogadarshan or anek samhitaon kii vyakhya bhi prakashit kii. inaki pranali kii sabase badi visheshta yah thi ki grihasth manushya bhi yogabhyas dwaara chirshanti praapt kar yoga ke ucchtam shikhar par arudh ho saktaa he. aapane apane sahaj aadambrarahit garhasthya jivan se yah pramanit kar diya tha. dharm ke sambandh main bahut kattarta ke pakshpaati na hone par bhi aap pracheen ritiniti or maryaada kaa purnataya paalan karte the. shastron main aapkaa atoot vishwaas tha.
 jab aap ranikhet main the to avkaash ke samay shunya vijan main paryaton par prakritik saundaryanirikshan karte. isi bhraman main dur se apana naam sunakar drongiri naamak parvat par chadhate-chadhate ek aise sthaan par pahunche jahaan thodi si khuli jagah main anek guphaayen thim. isi ek gupha ke qaraar par ek tejasvi yuvak khadey dikh pade. unhone hindi main gupha main vishram karne kaa sanket kiya. unhone kaha 'maine hi tumhen bulaayaa tha'. iske baad purvajanmon kaa vrittant bataate hue shaktipaat kiya. baba ji se diksha kaa jo prakaar praapt hua use kriyayog kaha gaya he. kriyayog kii vidhi keval dikshit saadhakon ko hi bataai jaati he. yah vidhi purnataya shastrokt he or gita uski kunjee he. gita main karm, gyaan, sankhya ityadi sabhi yoga he or vah bhi itane sahaj rup main jisamen jati or dharm ke bandhan baadhak nahin hote. aap hindu, musalmaan, isai sabhi ko bina bhedbhaav ke diksha dete the. isiilie aapke bhakt sabhi dharmanuai hai. unhone apane samay main vyaapt kattar jatvaad ko kabhi mahatv nahin diya. vah anya dharmavalambiyon se yahi kehete the ki aap apni dharmik manyataon kaa aadar or abhyaas karte hue kriyayog dwaara mukti praapt kar sakate hai. patranusaar bhakthi, gyaan, karm or rajyog ke aadhaar par vyaktitv or pravritiyon ke anusaar sadhana karne kii prerana dete. unke mat se shastron par shankaa athwa vivaad na kar unka tathy aatmsaat karnaa chahie. apni samasyaon ke hal karne kaa aatmachintan se badhkar koi maarg nahin.
 lahidi mahashay ke pravachanon kaa purna sangrah prapya nahin he kintu gita, upanishad, samhita ityadi kii anek vyakhyaayein banglaa main uplabdh hai. bhagavadgitabhashya kaa hindi anuwaad lahidi mahashay ke shishy shri bhupendranath sanyaal ne prastut kiya he. shri lahidi kii adhikansh rachanaayen banglaa main hai.
