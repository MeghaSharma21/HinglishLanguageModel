 jojef visarionovich stallin  soviet sangh kaa 1922 se 1953 tak netaa tha. stallin kaa janm gori georgia main hua tha.
 stallin kaa janm georgia main gori naamak sthaan par hua tha. uske mata pita nirdhan the. jozaf girjaghar ke skool main padhane kii apeksha apane sahpaathiyon ke saath ladane or ghoomane main adhik ruchi rakhata tha. jab georgia main nae prakaar ke juute banane lage to jozaf kaa pita tiflis chalaa gaya. yahan jozaf ko sangeet or sahitya main abhiruchi ho gai. is samay tiflis main bahut sa krantikari sahitya chori se baanta jaataa tha. jozaf in pustakon ko bade chaav se padhane laga. 19 varsh kii avasthaa main vah marks ke siddhanton par aadhaarit ek gupt sanstha kaa sadsy bana. 1899 i. main iske dal se prerana praapt kar kakeshia ke mazdooron ne hadtaal kii. sarkaar ne in mazaduron kaa daman kiya. 1900 i. main tiflis ke dal ne phir kranti kaa aayojan kiya. iske falswaroop jozaf ko tiflis chhodkar batoom bhaag janaa padaa. 1902 i. main jozaf ko bandigrih main daal diya gaya. 1903 se 1913 ke bich use chah baar siberia bheja gaya. march 1917 main sab krantikariyon ko mukt kar diya gaya. stallin ne german senaaon ko haraakar do baar kharcove ko swatantra kiya or unhen leningrad se khaded diya.
 1922 main soviet samaajawaadee ganraajyon kaa sangh banaaya gaya or stallin uski kendriya upasmiti main sammilit kiya gaya. lenin or trotski vishvakranti ke samarthak the. stallin unase sahamat na tha. jab usee varsh lenin ko lakva maar gaya to satta ke liye trotski or stallin main sangharsh prarambh ho gaya. 1924 main lenin kii mrityu ke pashchaat stallin ne apane ko uskaa shishy batalaaya. chaar varsh ke sangharsh ke pashchaat trotski ko parajeet karke vah rus kaa netaa ban baitha.
 1928 i. main stallin ne pratham panchavarshiya yojana kii ghoshnaa kii. is yojana ke teen mukhya uddeshy the - samuhik krishi, baari udyogon kii sthapana or nae shramik samaaj kaa nirmaan. sarkaar samuhik kheton main utpann ann ko ek nishchit dar par kharidti thi or tractor kiraye par detii thi. nirdhan or madhya varg ke krishakon ne is yojana kaa samarthan kiya. dhani krishakon ne iskaa virodh kiya kintu unka daman kar diya gaya. 1940 i. main 86% ann samuhik kheton main, 12 % sarkari formon main or keval 1 % vyaktigat kisaanon ke kheton main utpann hone laga. is prakaar lagbhag 12 varshon main rus main krishi main yah krantikari parivartan ho gaya. udyogon kaa vikaas karne ke liye turkistan main bijli kaa utpaadan badhaayaa gaya. nai kranti ke falswaroop 1937 main keval 10% vyakti ashikshit rah gaye jabaki 1917 se purv 79% vyakti ashikshit the.
 stallin samyavaadee netaa hi na tha, vah rashtriya taanashaah bhi tha. 1936 main 13 roosi netaaon par stallin ko maarane kaa shadyantr rachane kaa aarope lagaaya gaya or unhen prandand diya gaya. is prakaar stallin ne apana maarg nishkantak kar liya. 1937 tak majdoor sangh, soviet or sarkaar ke sabhi vibhaag purnataya uske adheen ho gaye. kala or sahitya ke vikaas par bhi stallin kaa purna niyantran tha.
 1924 main britain ke pradhanmantri ne rus kii sarkaar ko manyata de di. 1926 main soviet sarkaar ne turki or germany aadi deshon se sandhi kii. 1934 i. main rus rashtrasang kaa sadsy bana. jab germany ne apni sainik shakti badha lee to stallin ne britain or france se sandhi karke rus kii suraksha kaa prabandh kiya. kintu britain ne jab munic samjhaute se germany ko maagen maan lee to usne 1939 main germany ke saath tatasthta kii sandhi kar lee. dwitiya vishwayuddh ke prarambh main rus ne germany kaa paksh liya. jab germany ne rus par akraman kiya to britain or america ne rus kii sahaayta kii. 1942 main rus ne germany ko aage badhane se roak diya or 1943-44 main usne germany kii senaaon ko parajeet kiya. 1945 main stallin ne apane aapako jeneralysimo ghoshit kiya.
 farvari, 1945 main yalta sammelan main rus ko suraksha parishad main nishedhadhikaar diya gaya. checkoslovakia se china tak rus ke netritv main samyavaadee sarkarein sthapit ho gayi. france or britain kii shakti apekshaakrit kam ho gai. 1947 se hi rus or america main sheet yuddh prarambh ho gaya. samyawad kaa prasar rokane ke liye america ne europea deshon kii aarthik sahaayta dene kaa nishchay kiya. usee varsh rus ne antarrashtriya samyawad sanstha ko punerjeevit kiya. stallin ke netritv main soviet rus ne sabhi kshetron main abhootpurv safalataa praapt kii. vastuon kaa utpaadan bahut bad gaya or saadhaaran naagarik ko shiksha, makaan, mazdooree aadi jivan kii sabhi aavashyak suvidhaayen uplabdh ho gayi.
 stallin ne roosi pragati ke liye niyojan kii prakriya par bal diya or iske tahat 1925 i. main usne yojana ayog kii sthapana kii or dwitiya vishwayuddh tak teen panchavarshiya yojanaayen lagu kii. pratham panchavarshiya yojana 1928 se 1932 i. tak lagu rahi jiskaa uddeshy tha, poonjeevaad ke avasheshon kaa samaapt karnaa, soviet rus kaa audyogikaran karnaa, krishi kaa samoohikaran evam mashinikaran karnaa.
 1932 i. main duusari panchavarshiya yojana lagu hui. isamen upabhot vastuon ke utpaadan par jor diya gaya. faltah roosi janata ke rahan-sahan main sudhaar hone laga. saath hi yatayaat ke sadhano or nivas sthaan ke nirmaan kii taraf vishesh dhyaan diya gaya. chunki isi samay germany main hitler kaa udai hua tathaa usne rus par akraman kii niti apanaai. atah stallin ko upabhokta vastua ke nirmaan kii bajaay astr-shastr nirmaan par dhyaan dena padaa. is kaal main rus main lohe-ispaat tathaa koyale kaa utpaadan kai guna bad gaya. teractor, rail ingine ke nirmaan main vah agrani desh bana. yahi vajah he ki naaji akraman ke dauraan rus ne uskaa safaltaapurvak saamana kiya. isi tarah 1938 i.main dwitiya vishwa yuddh prarambh ho jane ke kaaran ise sthaagith karnaa padaa.
 stallin ne sabhi nijee kaaryon visheshkar krishakon ke formon kaa purna rup se unmoolan kar sarkari farm kholane kaa aadesh jari kiya. usne krishi kaa rashtriyakaran kar vyaktigat khet ke sthaan par sarkaar tathaa samuhik fermon kaa nirmaan kiya. samuhik formon kii sthapana bahut se kisaanon kii jameenon ko sammilit kar ek farm banaakar kiya gaya, jisamen samast kisaan samuhik rup se kaam kar saken. chote bade sabhi kisaano ne is samoohikaran kaa virodh kiya kintu stallin ne sakhti se unka saamana kiya. vidrohi kulkon evam krishakon ko lakhon kii sankhya main bandi banaaya gaya tathaa hajaaron ko goli se uda diya gaya.
 stallin ne nirakshartaa ko samaapt karne par bal diya. usne ek baar kaha tha ki bauddhik kranti ke bina samyavaadee aarthik vyavastha kii safalataa sambhav nahin he. sarkaar ne praathmik shiksha ko nickshulk tathaa anivaary kar diya. roosi bhashaa ke alaave anya bhashaa main bhi pustakon ko prakashit karne kii vyavastha kii gai. vaigyanik tathaa takneekee shiksha kii taraf vishesh dhyaan diya gaya. in sabko sammilit parinaam yah hua ki 1941 i. main rus ke 90 pratishat log shikshit ho gaye or rus kii vaigyanik tathaa takneekee kshetra main kaaphi pragati hui.
 1918 main lenin ke kaal main jis samvidhan kaa nirmaan hua tha use stallin ne 1936 i. main sanshodhit kar nae samvidhan ke rup main lagu kiya. iske tahat inaki sansad kaa naam "supreme soviet of da uaseestor" rakhaa gaya. isamen do sadan hote the jinka kaarykaal chaar varsh nirdhaarit tha. 18 varshaki aayu waalon ko matadhikaar diya gaya. nagariko ko kaam paane kaa adhikaar bhi diya gaya.
 is prakaar stallin ne rus ko pragati ke path par agrasarit kar dwitiya vishwayuddh main naaji germany kaa muqabla karne hetu taiyaar kiya. yah baat thik he ki usne jor julm, aatank rajya tathaa taanaashaahee ke madhyam se nitiyon ko lagu kiya. vah nirday hokar desh ke bhitari dushmano ke samaksh pesh hua. lekin yah bhi satya he ki yadi vah aisa nahin karata to vishwa kii ek maatr mazdooron kii sarkaar naajiyon ke haath nasht ho jaati. 
