 dadabhai nauroji britishkaleen bharat ke ek parsi buddhijivi, shikshashasthri, kapaas ke vyapaaree tathaa aarmabhik rajnatik evam saamaajik netaa the. unhen 'bharat kaa vayovruddh purush' kaha jaataa he. 1892 se 1895 tak ve united kingdom ke house aav comons ke sadsy the.
 dadabhai nauroji ne bharat main vishvavidhyalayon kii sthapana ke purv ke dinon main elfinston institute main shiksha pai jahaan ke ye medhaavi chaatr the. usee santhaan main adhyaaapak ke rup main jivan aarambh kar aage chalakar vahiin ve ganit ke professor hue, jo un dinon bharatiyon ke liye shaikshanik sansthaaon main sarvocch pad tha. saath main unhone samajasudhar kaaryon main agragami or kai dharmik tathaa sahitya sanghatanon ke, yatha "students litereri and sanitific socity ke, pratishthata ke rup main apana vishesh sthaan banaaya. uski do shakhaayen thim, ek marathi gyanprasarak mandali or duusari gujarati gyanprasarak mandali. rahanumai sabhi kii bhi sthapana inhone kii thi.' "raast gaftaar' naamak apane samay ke samaaj sudhaarkon ke pramukh patr kaa sampadan tathaa sanchaalan bhi inhone kiya.
 parsiyon ke itihaas main apni daansheeltaa or prabuddhata ke liye prasiddh "kaimaas' bandhuon ne dadabhai ko apane vyapaar main bhagidaar banane ke liye aamantrit kiya. tadnusaar dadabhai landan or liverpool main unka karyaalay sthapit karne ke liye england gaye. vidhyalay ke vaataavaran ko chhodkar ekaek vyapaaree dhan janaa ek prakaar kii avnati yaa apwatan samajha ja saktaa he, parantu dada bhai ne is avasar ko england main ucch shiksha ke liye janevaale vidhyaarthiyon kii bhalaai ke liye upyukt samajha. iske saath hi saath unka doosraa uddeshy sarkari prashaskeey sansthaaon kaa adhik se adhik bhartiyakaran karne ke liye andolan chalaane kaa bhi tha. jo vidhyaarthee un dinon unke sampark main aae or unase prabhavit hue unamem suprasiddh ferojshah mehta, mohandas karmchand gandhi or mohammad ali jina kaa naam ullekhneey he.
 iske atirikt dadabhai kaa ek or uddeshy british janata ko british shashan se utpeedit bharatiyon ke du:khon kii jaankaree karana or unhen dur karne ke unke uttardaayitv kii ore dhyaan aakarshith karana bhi tha.
 un dinon bhartiya civil sevaaon main sammilit hone ke icchhuk abhyarthiyon ke liye sabase kathinaayee kii baat yah thi ki unhen pratikul paristhitiyon main british abhyarthiyon se spardhaa kerani padati thi. is asuvidha ko dur karne ke liye dada bhai kaa suzav england or bharat main ek saath civil sarvice pariksha karne kaa tha. iske liye unhone 1893 tak andolan chalaaya jab ki unhone vahaan loksabhaa main us sadan ke ek sadsy kii haisiyat se adhik sangharsh kiya or sabha ne bharat tathaa england main ek saath pariksha chalaane kaa prastaav sweekaar kar liya.
 un dinon duusari usase bhi badi parivednaa bharatiyon kii bhayanak daridrata thi. haalaanki dadabhai hi pehle vyakti nahin the jinhone iske liye dukh kii abhivyakti kii ho kintu ve pehle vyakti avashya the jinhone uske unmoolan ke liye andolan chalaaya. unhone tathyon or aankadon se yah siddh kar diya ki jahaan bhartiya daridrata main aakanth duube the, vahiin bharat kii prashaskeey seva duniyaan main sabase mahangi thi. sarkari aankade un dinon nahin ke samaan the or jaankaree praapt karne ke liye koi gaiyr sarkari saadhan bhi nahin tha. bharatiyon kii aarthik sthiti ke sambandh main praarambhik surveykshan ke baad yahi nishkarsh niklaa ki desh main ek vyakti kii ausat vaarshik aay kul bees rupye thi. inhen sab aankadon ke aadhaar par east india association ke saamne unhone "wants and meens aav india' naamak niabandh 27 july 1870 ko padhaa.
 19veen shatabdi ke ant tak dadabhai ne anek samitiyon or aayogon ke samaksh hi nahin varan british parliament ke saamne bhi bharat ke prati kii gai buraaiyon ko dur karne ke liye vakaalat kii or ucchadhikariyon ko baraabar chetavanee dete rahe ki yadi isi prakaar bharat kii naitik or bhautik rup se avnati hoti rahi to bharatiyon ko british vastuon kaa hi nahin varan british shashan kaa bhi bahishkaar karne ke liye baadhya hona padegaa, kintu iskaa koi prabhaav nahin padaa. ant main unhone bharatiyon kii raajnneetik daastaa or dayaneey sthiti kii ore vishwa lokmat kaa dhyaan aakrisht karne ke liye mahaan prayaas karne kaa nishchay kiya jiskaa parinaam hua unki vrihadaakaar pustak pavarty and anbritish rule in india. isamen bahut se lekh, bhaashan, niabandh or ucchadhikariyon se patravyavhaar tathaa samitiyon or aayogon ke samaksh di gai unki gavaahiyaan tathaa kitne hi mahatvapurn adhiniyamon or ghoshnaaon ke uddhran the. house of kamans kii sadsyta praapt karne main unki adbhut safalataa lakshyapurti ke liye ek saadhan maatr thi. unka yah lakshya yaa dhyey tha bharat kaa kalyaan or unnati jo sansad kii sadsyta ke liye sangharsh karte samay bhi unke mastishk par chaaya rahata tha. ve baraabar naishanal congress ke liye prachaar karte rahe or bharat main apane mitron ko likhe vividh patron main parsiyon kii rashtriya sangram se dur rahane kii pravriti kii ninda karte rahe. koi bhi saptaah aisa nahin bitta tha jisamen unke paas bharat se patr or congress ke sambandh main patrapatrikaon kii kataranen na aati rahi hon tathaa unke patr bhartiya mitron ke paas na pahonchte rahe hon. kisi ne kabhi yah apeksha nahin kii thi ki dadabhai house aav kamans main itani badi halchal paidaa kar denge kintu us sadan main unki gatividhi or sakriyata se aisa prathit hota tha maano ve vahaan kii karypranali aadi se bahut pehle se hi parichit rahe hon. bharat kii daridrata, mudra or vinimay, opium yaa sharaab ke seven ke protsaahan se utpann honevaale kuprinaamon ke vishay main unke bhaashan bade aadar or dhyaan se sune jate the.
 apane lambey jivan main dadabhai ne desh kii seva ke liye jo bahut se kaary kiye un sabakaa varnan karnaa sthanbhav ke kaaran yahan sambhav nahin he kintu swashaasan ke liye akhil bhartiya congress ke kalakatta adhiveshan main unke dwaara kii gai maang kii charchaa karnaa aavashyak he. unhone apane bhaashan main swarajya ko mukhya sthaan diya. apane bhaashan ke dauraan main unhone kaha, ham koi krupa kii yachana nahin kar rahe hai, hamen to keval nyaay chahie. aarambh se hi apane prayatnon ke dauraan main mujhe itani asafalataayen mili hai jo ek vyakti ko niraash hi nahin balki vidrohi bhi bana dene ke liye paryaapt thim, par main hataash nahin hua hoon or mujhe vishwaas he ki us thode se samay ke bheetar hi, jab tak mai jivit hoon, sadbhaavna, sachaai tathaa sanman se paripurna swayatt shashan kii maang ko paripurna, karanevaala samvidhan bharat ke liye sweekaar kar liya jayega. unki yah aashaa us samay puri hui jab ve saarvajanik jivan se avkaash grahan kar chuke the.
 purv or pashchim main congressi kaaryakarta tathaa unke mitra bharat kii nai peedi kii aashaaon ke anusaar sanvaidhanik sudhaaron ko moort rup dene ke liye prastaav taiyaar karne main vyast the. parantu 20 agast 1917 kii ghoshnaa ke do maheene purv dadabhai kii mrityu ho chuki thi. is ghoshnaa ke dwaara prashasnic sevaaon main adhikadhik bhartiya sahyog tathaa british samrajya ke antargat kramash: bharat main uttaradaayi shashan ke vikaas ke liye maarg prashast hua. is prakaar bharat ke is vayovruddh netaa ne jo maang kii thi, uski bahut kuch purti kaa aashwaasan mil gaya.
