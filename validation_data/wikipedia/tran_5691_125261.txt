 ganga nadi main hone vaala pradooshan pichley kai saalon se bhartiya sarkaar or janata ke liye chintaa kaa vishay bana hua he. is nadi uttar bharat kii sabhyataa or samskruti kii sabase majboot aadhaar he. uttar bharat ke lagbhag sabhi pramukh shahar or udyog karodon logon kii shraddha kii aadhaar ganga or uski sahaayak nadiyon ke kinare hai or yahi uske liye sabase bada abhishaap sabit ho rahe hai.
 rishikesh se lekar kolkata tak ganga ke kinare parmaanu bijlighar se lekar rasinic khaad tak ke kaarakaane lage hai. kanpur kaa jajmau ilaaka apane chamada udyog ke liye mashhoor he. yahan tak aate-aate ganga kaa pani itnaa ganda ho jaataa he ki usamen dubkee lagaana to dur, vahaan khadey hokar saans tak nahin lee ja sakati. ganga kii isi dasha ko dekh kar mashhoor vakil or magsese puraskaar vijeta emasi mehta ne 1985 main ganga ke kinare lage kaarakaanon or shaharon se nikalne vaali gandagi ko rokane ke liye supreme court main apil daayar kii thi. phir sarkaar ne ganga safaai kaa bidaa uthaaya or ganga ection plan kii shuruyaat hui.
 april 1985 main ganga ection plan kii shuruyaat hui or bees saalon main is par 1200 karod rupee kharch hue. is yojana kii badaulat ganga ke kinare based shaharon or kaarakaanon main gande or jahrile pani ko saafe karne ke plant lagaae gaye. inase ganga ke pani main thodaa sudhaar zarur hua lekin ganga main gandagi kaa girnaa badastoor jari rahaa. ant main yah samajha gaya ki ganga ection plan asafal ho gaaya. is plan kii sabase badi kaami shaayad ye thi ki usamen ganga ke bahaav ko badhaane par koi dhyaan nahin diya gaya. ganga main glaciaron or jharanon se aane vaale pani ko to kanpur se pehle hi naharon main nikaal liya jaataa he. zamin kaa pani ganga kii dhara banaae rakhata tha lekin nange pahaado se cat kar aane vaali mitti ne ganga kii gaharaai kam karke ab is strot ko bhi band kar diya he. banaras ke 'svachh ganga abhiyaan' ke sanchaalak profesar virbhadra mishra is bare main chintit hai or bataate hai ki ganga par kitna dabaav he. unhone kaha ki ganga duniya kii ekmaatr nadi he jis par chalis karod logon kaa astitv nirbhar he. isliye us par dabaav bhi zyaada he. lekin visheshgy maanate hai ki ganga ko bachaane ke liye sabase pehle himalay ke glaciaron ko bachaana hoga.
 bhrashtachar mukt bharat kii sankalpana kii hi tarj par brahm-drav ganga ko pradooshamukt karne ke liye varshon se akut sampada ection plan ke rup main bahaayi jaati rahi he lekin nateeja sifer hi rahaa. ganga hi nahin, sabhi nadiyon kii badahaali he. lilapurushottam shrikrishna kaa kaaliya mardan prasang hi ekmaatr aisa ection plan he jo jahrile nad-jagat ko vish hin arthath pradooshan mukt kar saktaa he. kaaliya naag pradooshan kaa pratik he, jiske asankhya fan naale, naaliyon, siver line, factriyon kii vishakt gandagi aadi ke pratik hai. in fanon ko kuchalane kaa taatpary he vishakt sroton ko roak dena. sawaal uthta he ki jab naale naaliyaan jam kar di jaayengi to ganda pani gharon main jaayegaa, halaat kharaab honge, aisa nahin he. samasya jab paidaa hoti he tab samaadhaan bhi dhundha jaataa he. jal shushk sanyantr yani sokhte banaakar iskaa nistaaran kiya ja saktaa he.
 svachh ganga abhiyaan varanasi tathaa sameepvarti sthanon main ganga ko saafe karne ke liye ek sasta or surakshit tarika he. yah tarika bijli par nirbhar nahin he. isamen kooday-karkat ko gurutvkarshan kaa sahaara lekar ek bade kunda main jamaa kar liya jaataa he jahaan jaivik tareeke se isaki safaai hoti he. kooday main se kitnashak, loha-lakkad or duusare pradooshkon ko hataa diya jaataa he. america main nadiyon kii safaai isi tareeke se hoti he.
 is nadi kii safai ke liye kai baar pahal kii gayi lekin koi bhi santoshjanak sthiti tak nahin pahunch paaya.pradhanmantri chune jane ke baad bharat ke pradhanmantri narendra modi ne ganga nadi main pradooshan par niyantran karne or isaki safai kaa abhiyaan chalaaya. iske baad unhone july 2014 main bharat ke aam bajet main namaami ganga naamak ek pariyojna armbh kii. isi pariyojna ke hisse ke rup main bharat sarkaar ne ganga ke kinare sthit 48 audyogic ikaayiyon ko band karne kaa aadesh diya.
