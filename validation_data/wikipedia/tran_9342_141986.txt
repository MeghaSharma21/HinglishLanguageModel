 nepolian bonapart  france kii kranti main senapati, 11 navambar 1799 se 18 may 1804 tak pratham kansal ke rup main shaasha or 18 may 1804 se 6 april 1814 tak nepolian I ke naam se samraat rahaa. vah punah 20 march se 22 june 1815 main samraat bana. vah europe ke anya kai kshetron kaa bhi shaasha tha. 
 itihaas main nepolian vishwa ke sabase mahaan senapatiyon main gina jaataa he. usne ek france main ek nayi vidhi samhita lagu kii jise nepolian kii samhita kaha jaataa he.
 vah itihaas ke sabase mahaan vijetaon main se ek tha. uske saamne koi ruk nahin paa rahaa tha. jab tak ki usne 1812 main rus par akraman nahin kiya, jahaan sardi or vaataavaran se uski sena ko bahut kshati pahaunchi. 18 june 1815 waterlu ke yuddh main paraajay ke pashchaat angrazon ne use andh mahaasaagar ke dur dweep saint helena main bandi bana diya. chah varshon ke ant main vahaan uski mrityu ho gai. itihaaskaaron ke anusaar angrezon ne use sankhiya kaa vish dekar maar daalaa.
 napolian carsika or france ke ekikaran ke agle varsh hi 15 agast 1769 i ko ajaisiyon main paidaa hua tha. uske pita charles bonapart ek chirkaalin kuleen parivaar ke the. unka vansh carsika ke samipsth italy ke taskani pradesh se sambhoot bataaya jaataa he. charles bonapart french darbar main carsika kaa pratinidhitiv karte the. unhone litishia remolino naam kii ek ugr swabhaav kii sundari se vivaah kiya tha jisase napolian paidaa hua. charles ne french shashan ke viruddh carsican vidroh main bhaag bhi liya tha, kintu antat: french shakti se samya sthapit karnaa hi shreyaskar samajha. french governor marbiff kii krupa se unhen varsay kii ek mantranaa main sammilit hone kaa avasar bhi mila. charles ke saath uski dwitiya putr napolian bhi tha. uske vyaktitv se jis ujwal bhavishya kaa sanket miltaa tha usase prerit hokar french adhikariyon ne breen kii sainik acadaimi main adhyayan karne ke liye use ek chaatravrutti pradaan kii or vahaan usne 1779 se 1784 tak shiksha pai. taduparant paris ke sainik skool main use apana topakhane sambandhi gyaan pusht karne kaa avasar lagbhag ek varsh tak mila. is prakaar napolian kaa balykaal french vaataavaran main vyateet hua.
 balyavastha main hi saare parivaar ke bharan poshan kaa uttardaayitv komal kandhon par pad jane ke kaaran use vaataavaran kii jatilta evam uske anusaar vyavhaar karne kii kushalta mil gai thi. atev french kranti main uskaa pravesh ugantarkari ghatnaon kaa sanket de rahaa tha. france ke vibhinn virgon se sampark sthapit karne main use koi sankoch yaa hichkichaahat nahin thi. usne jacobin dal main bhi pravesh kiya tha or 20 june ke tuilariye ke adhikaar ke avasar par use ghatnaon se pratyaksh parichay hua tha. france ke rajtantr kii durdasha kaa bhi use purna gyaan ho gaya tha. yaheen se napolian ke vishaal vyaktitv kaa aavirbhaav hota he.
 napolian ke udai tak french kranti purna araajaktaa main parivartit ho chuki thi. jacobin or girandist dalon kii pratidwandvita or vaimnasy ke parinaam swaroop hi us 'aatank kaa shashan' sanchalit kiya gaya tha, jisamen ek ek karke sabhi krantikari yahan tak ki swayan rabspeare bhi maar daalaa gaya tha. 1793 i main tulaan ke ghere main napolian ko pratham baar apana shaury evam kalapradarshan kaa avasar mila tha. directory kaa ek pramukh shaasha bairaas uski pratibha se aakarshith ho uthaa. phir 1795 main jab bheed kanrveshan ko hui thi, to directory dwaara vishesh rup se ayukta hone par napolian ne kushaltapurvak kanvension kii raksha kii or samvidhan ko hone diya. in safaltaaon ne saare france kaa dhyaan napolian kii ore aakrisht kiya or directory ne use italy ke abhiyaan kaa netritv diya . ek saptaah pashchaat usne jojephin se vivaah kiya or taduparant apni sena sahit italy main pravesh kiya.
 italy kaa abhiyaan napolian kii sainik tathaa prashaskeey kshamta kaa jwalanth udhaaharan tha. is baat kii ghoshnaa purv hi kar di gai thi ki french sena italy ko austria kii daastaa se mukt karaane aa gayi he. usne pehle teen sthanon par shatru ko parrast kar austria kaa se sambandh tod diya. tab sardenia ko yudhviram karne ke liye vivash kar diya. phir lodi ke sthaan main use milan praapt hua. revoli ke yuddh main mentua ko samarpan karnaa padaa. archedu charles ko bhi sandhipatr prastut karnaa padaa or luban kaa samjhauta hua. in saare yudhon or vaartaon main napolian ne paris se kisi prakaar kaa aadesh nahin liya. pope ko bhi sandhi kerani padi. lombardi ko sisalpine tathaa jinoa ko ligurian ganatantr main parivartit kar french namoonay par ek vidhaan diya. in safaltaaon se austria ke pair ukhd gaye or use campo formiyon kii sandhi ke liye napolian ke sanmukh nat hona padaa tathaa is jatil paristhiti main austria ko apane belalium pradeshon se or rin ke seemaant kshetron tathaa lombardi se apana haath khinch lenaa padaa. napolian ke in yudhon se tathaa chote rajyon ko samaapt kar vrihat ikai main parivartit karne ke kaaryon se, italy main ek rashtriya andolan khadaa hua jo itihaas main risorgimento ke naam se prasiddh he.
 italian abhiyaan se lautne par napolian kaa bhavy swaagat hua. directory bhi bhaybheet ho gai tathaa napolian ko france se dur rakhane kaa upaay sochane lagi. is samay france kaa pratidwandvi keval britain rah gaya tha. napolian ne britain ko haraane ke liye uske samrajya par kutharaghaat na karnaa uchit samajha tathaa apni misr-abhiyaan-yojana rakhi. directory ne use turant sweekaar kar liya. 1798 i main bonapart ne misr ke liye prasthaan kiya. britain par pratyaksh akraman karne ke sthaan par britain ke purvi samrajya ko mistra ke madhyam se samaapt karne kii yojana french shaskaon ko sangat prathit hui. mimluk turki se iskaa saamana paramid ke tathakthith yuddh main hua. kintu british nausena kaa bumadhyasagariya adhyaksh commander nelson napolian kaa peechha kushaltapurvak kar rahaa tha. usne aage badhkar francisiyon ko nil nadi ke yuddh main teetar-bitar kar diya tathaa turki ko bhi englad kii ore se yuddh main pravesh karne ke liye vivash kar diya. nelson kii is safalataa ne britain ko ek dwitiya gut banane kaa avasar diya or europe ke ve raashtra, jinhen napolian dabaa chukaa tha, france ke viruddh abhiyaan kii taiyaari karne lage.
 turki ke yuddh main pravisht ho jane par napolian ne syria kaa abhiyaan chhedaa. keval teraa hajaar kii ek simit tukdi ke saath ekar kii ore badha kintu sidney smith jaise kushal senaanee dwaara roak diya gaya. yah napolian ke liye vardaan siddh hua. ab napolian syria main ek duusare french samrajya kii rachana main lag gaya. kintu france is samay ek najuk sthiti se guzar rahaa tha. at: napolian ne misr main apni satta sthapit karne main safaleebhoot hote hue bhi france main prakat ho janaa vaanchhneeya samajha. napolian ke france main pravesh karte hi halchal paidaa ho gai. anukool vaataavaran paakar november, 1799 main napolian ne satta hathiyaa kar diarectory kaa vighatan kiya or nayaa vidhaan banaaya. is vidhaan ke anusaar teen kaunsal niyukt hue. kuch samay pashchaat sari shaktiyaan pratham kaunsal napolian main kedrit ho gai. france ek deergh ashaanti se thak chukaa tha tathaa kranti ko sthapitv kii ore le jane ke liye antarkalin shanti param aavashyak thi. kintu shanti sthapana ke purv austria ko natmastak kar dene ke liye ek italian abhiyaan aavashyak tha.
 napolian ne 1800 i main italy kaa doosraa abhiyaan basant ritu main prarambh kiya tathaa merengo kii vijay praapt kar austria ko lunvil kii sandhi ke liye vivash kar diya, jisamen pehle kii campoformiyon kii sari sharten doharaai gai. ab dwitiya gut tut gaya or nepolian ne england se aamiain kii sandhi 1801 i main kii, jiske antargat donon rashtron ne ek duusare ke vijit pradesh waapas kiye. ab nepolian ne ek sudhaar yojana karyanvit kar france ko shashan or vyavastha di. france kii aarthik sthiti main anushaasan diya. shiksha paddati main abhootpurv parivartan kiye. bhoomikar vyavastha sudrudh kii. paris kaa saundaryikaran kiya. sena main yathesht parivartan kiye tathaa france kii vyavastha ko ek vaigyanik aadhaar diya, jo ab bhi nepolian code ke naam se vikhyath he. pope se ek con courdet kar catholic jagat kaa samarthan praapt kar liya.
 in sudhaaron se napolian ko yathesht safalataa praapt hui or march 1804 i main vah france kaa samrat ban gaya. is ghatana se saare europe main ek halchal paidaa hui. france or britain ke bich phir yuddh ke badal mandaraane lage. napolian ne england par akraman karne ke liye uttari samudri tat par bolon main apni sena bheji. england ne iske uttar main apane english channel sthit nausena kii tukdi ko jaagruk kiya or phir har bhidnt main napolian ko chakit karata gaya. aamiain kii sandhi ke samaapt hote hi wiliam pit shashan main aayaa or usne england, austria, yas aadi rashtron ko milakar ek tritiy gut banaaya. napolian ne phir austria ke viruddh morchabandi kii or sisalpine ganatantr ko samaapt kar swayan italy ke raja kaa pad grahan kiya. austria ko ulm ke yuddh main haraaya. austria kaa shaasha francis bhaag gaya or jaar kii sharan lee. idhar trafalgar ke yuddh main nelson ne napolian kii jalsena ko haraa diya tha, jisase austria ko phir se napolian ko chunauti dene kaa mauka mil gaya tha. lekin asterlitz ke yuddh main haar jane par austria ko pressvarg kii lajjapurna sandhi sweekaar kerani padi. is safalataa se napolian kaa ullas bad gaya or ab usne germany ko raudna prarambh kiya. jena or arasted ke yudhon main 14 oktober 1806 i main haraakar rin sandhi kii rachana kar apane bhai joseph bonaport ke shashan ko majboot kiya. ab keval rus rah gaya jise napolian ne june 1807 i main freedland ke yuddh main haraakar july 1807 kii tilsit kii sandhi ke liye vivash kiya.
 saare europe kaa swami ho jane par ab nepolian ne england ko haraane ke liye ek aarthik yuddh chhedaa . saare europe ke rashtron kaa vyapaar england se band kar diya tathaa europe kii sari seemaa par ek kathor niyantran lagu kiya. britain ne iske uttar main europe ke rashtron kaa france ke vyapaar roak dene kii ek nishedhaatmak ajna prachaarit kii. britain ne apni kshatipurti upaneveshon se vyapaar badha kar kar lee, kintu europea rashtron kii aarthik sthiti bigadane lagi or ve france kii is yatnaa se peedit ho uthe. sabase pehle spain ne is vyavastha ke viruddh vidroh kiya. parinamswaroop napolian ne spain par chadhaai kii or vahaan kii satta chin lee. is par spain main ek rashtriya vidroh chhid gaya. nepolian isko dabaa bhi nahin paaya tha ki use austria ke vidroh ko dabaanaa padaa or phir kram se prasha or rus ne bhi is vyavastha kii avagya kii. rus kaa vidroh nepolian ke liye vinaashkari siddh hua. uske moscow abhiyaan kii barbaadi itihaas main prasiddh ho gayi he. paris lautakar nepolian ne pun: ek sena ekatra kii kintu lipatsig main use phir prasha, rus or austria kii sanmilit senaaon ne haraaya. chaaron ore rashtriya sangram chhid jane se vah sakriy rup se kisi ek raashtra ko na dabaa sakaa tathaa 1814 i main alba dweep bhej diya gaya. mitra rashtron kii senaayen waapas bhi nahin ho paayin thim ki soochna mili ki nepolian kaa shatdivasiy shashan shuru hua. at: mitra rashtron ne use 1815 main waterlu ke yuddh main haraakar saint helena kaa karawas diya. vahaan 1821 i main paanch may ko uski mrityu hui.
 nepolian bonapart ne 1799 main satta ko haathon main lekar apni sthiti sudrudh karne tathaa france ko prashasnic sthayitv pradaan karne ke liye vibhinn kshetron main sudhaar kiye. vastutah diarectory ke shashan ko samaapt kar nepalian ne satta kii thi or france kii janata ne us parivartan ko sweekaar kiya tha to iskaa kaaran tha vah araajaktaa or avyavashtha se ub chuki thi. atah nepolian ke liye yah jaruri tha ki vah aantarik kshetra main ek suvyavasthit shashan or kanoon vyavastha kii sthapana kare.
 pratham counsal banane ke baad nepolian ne france ke liye ek naveen samvidhan kaa nirmaan kiya jo kranti yug kaa chauthaa samvidhan tha. iske dwaara karypalika shakti teen kanusalaron main nihit kar di gai. pradhan counsal ko anya counsalaron se adhik shakti praapt thi. vastav main samvidhan main ganatantr kaa dikhaaya to jarur tha lekin rajya kii sampoorn satta nepalian ke haathon main kendrit thi.
 nepolian ne shashan vyavastha kaa kenndrikaran kiya or departments tathaa district kii sthaneey sarkaron ko samaapt kar prefect evam sab-prefects kii niyukti kii. inaki niyukti tathaa gaanv or shaharon ke sabhi meyaron kii niyukti sidhe kenndriya sarkaar dwaara kii jane lagi. is prakaar prashasan ke kshetra nepolian ne in adhikariyon par paryaapt niyantran rakh prashasan ko chust-durust banaae rakhaa saath hi yogyata ke aadhaar par inaki niyukti kii. 
 prashasnic kshetron main nepolian ke sudhaar ek prakaar se kranti ke virdohi ke rup main the kyonki neshnal essembali ne kranti ke dauraan prashasnic dhaanche kaa purna vikendrikaran kar diya tha tathaa desh kaa shashan chalaane kaa daayitv nirvaachit pratinidhiyon ko diya gaya tha lekin nepalian ne is vyavastha ko ulat diya or krantipurv vyavastha ko phir se sthapit kiya. us drushti se vah kranti kaa hantaa tha.
 nepolian ne france kii jarjar aarthik sthiti se use ubaarane kaa praytn kiya. is kram main usne sarvapratham kar pranali ko sucharu banaaya. kar vasuulne kaa kaary kendriya karmchaariyon ke jimme kiya tathaa uski vasuuli sakhti se kii jane lagi. usne ghoosekhori, sattebaaji, thekedaari main anuchit munaafe par roak laga di. usne mitvyayita par bal diya or france kii janata par anek apratyaksh kar lagaae. nepolian ne france main vittiya gatividhiyon ko sucharu rup se chalaane ke liye bank of france kii sthapana kii jo aaj bhi kaayam he. rashtriya rin ko chukaane ke liye usne ek pruthak kosh kii bhi sthapana kii. nepolian ne jahaan tak sambhav hua sena ke kharch kaa boj vijit pradeshon par daalaa or france kii janata ko is boj se mukt rakhane kii koshish kii. nepolian ne krishi ke sudhaar par bhi bal diya or banjar or retile ilaake ko upjau banane kii yojana banaai.
 vyapaar ke vikaas ke liye nepolian ne avaagaman ke sadhano kii taraf paryaapt dhyaan diya. sadaken, naharen banavaai gai vibhinn prakaar ke vyavsaayon kii pragati ke liye yantric shiksha kii vyavastha kii. francisi audyogic vastuon ko lokapriy banane ke liye pradarshnee ke aayojan ko badhaava diya or swadeshi vastuon evam udyogon ko protsaahan diya. berogari kii samasya ko dur karne ke liye nirmaan kaary ko protsaahan diya. is tarah nepolian ne france ko jarjar or diwaaliyepan kii sthit se ubaara.
 kintu aarthik sudhaaron kii drushti se bhi nepolian ke kaary kranti virdohi dikhaai dete hai. krantikaal main pratyaksh karo par bal diya gaya tha jabaki nepolian ne apratyaksh karon par bal dekar puraatan vyavastha ko sthapit karne kii koshish kii. isi prakaar nepolian ne vanijyivaadee darshan ko praathamikta dekar krantivirdohi maansikta kaa pradarshan kiya. uskaa maananaa tha ki rajya ko kosh kii suraksha evam vyapaar main santulan laane ke liye sakriy hastkshep karnaa hoga jabaki kranti kaa bal to mukt vyapaar par tha.
 nepalian aise nagarikon ko chahta tha jo uske evam uske tantra ke prati vishwaas rakhe. iske liye usne shiksha ke rashtriya evam dharmanirpeksh swaroop apanaate hue sudhaar kiye. shiksha ko praathmik, madhyamik or ucch staron par sangathit kiya. sarkaar ke dwaara niyukt shikshakon kii sahaayta se chalane vaale in skulon main ek hi paathyakram, ek hi pathyapustaken ek hi vardi rakhi jaati thi. nepolian ne paris main ek vishvavidhyalay kii sthapana kii or usamen latin, french, vigyaan, ganit ityadi vishyon kii shiksha di jaati thi. yah uniwarsity vishvavidhyalay ke saamaanya arth main koi uniwarsity nahin thi varan praathmik se ucchtar shiksha tak kii sabhi sansthaaon ko ekasutra main baandhne vaali ek vyavastha kii. shiksha par adhikadhik sarkari niyantran rakhana tathaa vidhyaarthiyon ko shashan ke prati nishthavan bananaa iskaa uddeshy tha. nepolian ne shodh kaaryon ke liye insticute of france kii sthapana kii.
 nepolian kii nari shiksha main koi ruchi nahin dikhaai. unki shiksha kaa bhaar dharmik sansthaaon par chhod diya gaya.
 france kii bahusankhyak janata catholic carch ke prabhaav main thi. kranti ke dauraan carch kii shakti ko kamjor kar use rajya ke adheen le aayaa gaya. carch kii sampati kaa rashtriyakaran kar diya gaya or padariyon ko rajya kii vafadari kii shapath lene ko kaha gaya. isse pope naaraaz hua or aam janata ko virodh karne ke liye uksaaya. faltah sarkaar or aamajanata ke bich tanaav paidaa ho gaya. nepolian ne ise dur karne ke liye 1801 se pope ke saath samjhauta kiya jise konkardet kaha jaataa he. uske nimnlikhit praavdhaan the.
 nepolian kaa sarvaadhik mahatvapurn or sthaayee kaary tha- vidhi samhita kaa nirmaan. vastutah kranti ke pehle france kii kanoon vyavastha chhin-bhinn thi or itane prakaar ke kanoon the ki kanoon kaa paalan karaane waalon ko bhi unka gyaan nahin tha or kranti ke dauraan bhi yah araajaktaa bad gai thi. nepolian ne is avyavashtha ko dur kiya. swayan nepolian apni vidhi samhita ko apane 40 yudhon se adhik shaktishaalee maanata tha. is code ke dwaara nepolian ne france main sarvlokik kanoon paddati kii sthapana kii.
 naagarik samhita ke tahat usne parivaar ke mukhiya kaa adhikaar sudrudh kiya. striyaan purushon ke adheen rakhi gai or pati kaa kaary patni kii raksha karnaa he. talaak kii paddati ko kathin banaaya gaya. civil vivaah kii vyavastha bhi is samhita main kii gai. is prakaar civil vivaah or talaak kii pratha ko manyata dekar nepolian ne europe main is baat kaa prachlan kiya ki bina padariyon ke sahyog ke bhi samaaj kaa kaam chal saktaa he.
 is prakaar anya samhitaayein jaise vyapaar sambandhi kanoon samhita, Code of Criminal Proc. aadi banaae gaye. uske vyapaarik code main shramjiviyon ke hiton kii upeksha kii gai thi or unke sanghon par pratibandh ko jari rakhaa gaya tha. is drushti se nepolian ne kranti ke aadarshon ke viruddh kaary kiya.
 iske baavjood is vidhi samhita kii mahatta samooche desh main kanoon kii ekarupata pradaan karne tathaa vyaavhaarik rup se nyaay vyavastha ko aasaan banane main thi. jahaan-jahaan nepolian kii senaayen gai yah samhita lagu kii gai or nepolian ke paraajay ke baad bhi barkaraar rahi. yah nepolian kii ek sthaayee kirti he.
 nepolian ke vidhi samhita main burjua varg ke hiton par zyada jor diya gaya he. bhoomi sambandhi adhikari ko or majboot banaaya gaya or vyakti sampati kii raksha ko or majboot banaaya gaya or vyaktigat sampati kii raksha ke liye kai kanoon banaae. tered union bananaa aparaadh ghoshit kiya gaya. mukademen kii sthiti main mazdooron kii daleelon ke badale maalikon kii baton ko nyaayalayon ko maanane ko kaha gaya.
 naagarik samhita kaa aadhaar saamaajik samta bhi he. visheshadhikaar or saamanti niyam kaa samhita main koi sthaan nahin tha. bade putr ko sampatti kaa uttaradhikari maanane kaa kanoon bhi nahin tha sampatti par sabhi putron ko barabari kaa adhikaar diya gaya. nepolian ne samaaj main ek naveen kuleen varg kii sthapana kii. usne aay ke hisaab se oopaadhiyon kaa kram nirdhaarit kiya. nepolian kaa yah kaary kranti ke aadarshon ke vipareet tha.
 europe raajnneetik kshitij par nepolian kaa pradurbhaav ek ghumaketu kii tarah hua or apni prakriya tathaa parishram ke bal par vah sheeghra hi europe kaa bhaagyavidhaataa ban baitha. usamen adbhut sainik tathaa prashasnic kshamta se sabhi kochakit kar diya. parantu uski shakti kaa stambh jaise baalu kii bhit par khadaa tha. jo kuch hi varshon main dhwast ho gaya vastut: nepolian kaa utthan or patan chakachaundh karne vaali ulka ke samaan hua. vah europe ke akaash main sainik safalataa ke bal par chamakta rahaa parantu paraajay ke saath hi uske bhagya kaa sitara dub gaya. jis samrajya kii kathin parishram ke pashchaat kaayam kiya gaya tha vah dekhte hi dekhte samaapt ho gaya uske patan ke anek kaaran the jo sa prakaar he. 
 aseem mahatvakanksha- 
 nepolian aseem mahatvakankshi tha. aseem mahatvakankshi kisi vyakti ke patan kaa mukhya kaaran sabit hoti he. nepolian ke saath bhi yahi baat thi. yuddh main jaise- jaise- uski vijay hoti gai vaise- vaise uski mahatvakanksha badhaata gaya or vah vishwa rajya kii sthapana kaa swapan dekhne laga. yadi thode se hi vah santusht ho jaataa or jite hue samrajya kii dekhbhaal karata or apana samay usamen lagaataa to use patan kaa durdasha nahin dekhnaa padataa. 
 charitrik durbalata-
 nepolian main saahas sanyam or dhairya kut- kut kar bharaa tha parantu uski drushti main ghrinaa uskaa pratishodh uskaa kartavya tathaa kshamaadaan kalank tha. uske charitra kii badi durbalata yah thi ki vah sandhi ko sammanit samjhauta nahin maanata tha. kisi bhi desh kii maitri uske liye raajnneetik aavashyaktaa se adhik nahin thi. dhire- dhire vah ziddee banataa gaya use yah vishwaas tha ki uskaa prayek kadam thik he. vah kabhi bhul nahin kar saktaa vah dusron kii salaah kii upeksha karne laga. falat: uske sachche mitra bhi usase dur hote chale gaye.
 nepolian kii vyavastha kaa sanyavad par aadhaarit hona- 
 uski raajnneetik pranali sanyavad par aadhaarit thi jo iske patan kaa pradhan kaaran sabit hua. vah sabhi maamalon main sena par nirbhar rahata tha falat: vah hameshaa yuddh main hi ulajhaa rahaa. vah yah bhul gaya ki sainikwaad sirf sankat ke samay hi laabhakaari ho saktaa he. jab tak france vipattiyon ke badal chhaae rahe vahaan kii janata ne uskaa saath diya vipattiyon ke hatate hi janata ne uskaa saath dena chhod diya. francisi janata kii sahanubhuti or prem kaa khona uske liye ghaatak siddh hua. uske atirikt parajeet raashtra uske shatru banate gaye jo avasar milte hi uske khilaaf uth khadey hue. itihaaskaar kabbon ne thik hi likhaa he. ‘nepolian kaa samrajya yuddh main panpa tha yuddh hi uske astitv kaa aadhaar tha or yuddh main hi uskaa ant hua.’
 doshapurn sainik vyavastha-
 prarambh main france kii sena desh prem kii bhaavana se otprot thi. uske samaksh ek adarsh kaa or vah ek uddeshy kii purti ke liye yuddh karata tha. parantu jyon- jyon uske samrajya kaa vistaar hua sena kaa rashtriya rup vidhitat hota gaya. pehle uski sena main francisi sainik te parantu baad main usamen german italian purtegali or dach sainik shaamil kar liya gaya. falat: uski sena anek rajyon kii sena ban gai. unke saamne koi adarsh or uddeshy nahin tha. at: uski sainik shakti kamjor padati gai or yah uske patan kaa mahatvapurn kaaran sabit hua. 
 nausena kii durbalata- 
 nepolian ne sthal sena kaa sanghathan thik se kiya tha kintu uske paas shaktishali nausena kaa abhaav tha, jiske kaaran use england se parajeet hona padaa. agar uske paas shaktishaalee nausena hoti to use england se parajeet nahin hona padataa. 
 vijit pradeshon main deshbhakti kaa abhaav- 
 usne jin pradeshon par vijay praapt kii vahin kii janata ke hryday main uske prati sadbhaavna or prem nahin tha. ve nepolian kii shashan se ghrinaa karte the. jab uski shakti kamjor padane lagi to uske adhinsth rajya apni swatantraaa ke liye praytn karne lage. europea raashtra ne uske khilaaf sangh ke liye chaturth gut kaa nirmaan kiya or isi ke chalate waterlu ke yuddh main use parajeet hona padaa. 
 pope se shatruta- 
 mahadwipiya vyavastha ke kaaran usne pope ko apana shatru bana liya. jab pope ne usee mahadwipiya vyavastha ko maanane se inkaar kar diya to usne april 1808 main rome par adhikaar kar liya. or 1809 i. main pope ko bandi bana liya falat: catholicon ko yah vishwaas ho gaya ki nepolian ne keval rajyon kii swatantraaa nasht karne vaala daanav he. varanaa unka dharm nasht karne vaala bhi he. 
 audyogic kranti- 
 kaha jaataa he ki uski paraaj waterlu ke maidan main na hokar manchester ke kaarkaanon or barkingdhan ke lohe ke bhadiyaan main hui. audyogic kranti ke falswarup england main bade -2 kaarkaane khole gaye or dekhte hi dekhte england samrudh ban gaya. falat: vah apni sena kii aadhunik hatyar se sampann kar sakaa jo nepolian ke liye ghaatak siddh hua. 
 mahadwipiya vyavastha- 
 mahadwipiya vyavastha uski jabardast bhul thi. vah england ko sabase bada shatru maanata tha. england kii shakti kaa mukhya aadhaar nausena or vishwavyaapee vyapaar ta uski nausakti ko nepolian samaapt nahin kar sakaa isliye uske vyapaar par aghat karne kii cheshtaa kii gai. isi uddeshy se usne mahadwipiya vyavastha ko janm diya usne aadesh jari kiya ki koi desh england ke saath vyapaar nahin kar saktaa he. or na to england kii bani hui vastu kaa istemaal kar saktaa he. yah nepolian kii bhayankar bhul thi. is vyavastha ne use ek aise jaal main fasaa diya jisase nikalnaa mushkil ho gaya. isliye mahadwipiya vyavastha iske patan kaa mukhya kaaran mana jaataa he. 
 purtegal ke saath yuddh – 
 purtegal kaa england ke saath vyapaarik sambandh tha kintu nepolian ke dawaab ke kaaran use england se sambandh todna padaa. isse purtegal ko kaaphi nuksaan hua. isliye usne phir se england ke saath vyapaarik sambandh kaayam kiya. isapar nepolian ne krodhit hokar purtegal par akraman kar diya. yah bhi nepolian ke liye ghaatak siddh hua.
 spain ke saath sangharsh- 
 nepolian kii teesri bhul spain ke aantarik maamle main hastkshep tha. iske lakhon sainik maare gaye. falat: is yuddh main uski sthiti bilkul kamjor ho gai. jisase uske virodhiyon ko protsaahan mila jab nepolian ne apane bhai ko spain kaa raja banaaya to vahaan ke nivasee us videshi ko raja maanane ke liye taiyaar nahin the. unhone nepolian kii sena ko spain se bhaga diya. us vidroh se anya deshon ko bhi protsaahan mila or ve bhi vidroh karne lage jisase uskaa patan avashyambhavi ho gaya.
 rus kaa abhiyaan- 
 nepolian ne rus par akraman kar baari bhul kii rus ne isaki mahadwipiya vyavastha ko sweekaar nahin kiya. isapar nepolian ne rus par akraman kar diya. isamen yaddhapi masco par iskaa aadhikaar ho gaya lekin use mahaan kshati uthaani padi. uske virodhiyon ne akraman karne kii yojana banaai. ise akraman main use parajeet hona padaa. 
 thakaan-
 anek yuddh main lagaataar vyast rahane ke kaaran vah thak chukaa tha 50 sailaaniyon ne likhaa he nepolian ke patan kaa samast kaaran ek hi shabd thakaan main nihit he. jyon- jyon vah yudadh main ulajhata gaya tyon- 2 uski shakti kamjor padati gai vah thak gaya or uske chalate bhi uskaa patan jaruri ho gaya. 
 sagesambandhi-
 uske patan ke liye uske sage sambadhi bhi kam uttaradaayi nahin the. halanki vah apane sambandhiyon ke prati udaartaa kaa bartaav karata tha. lekin jab bhi vah sankat main padataa tha to uske sambandhi uski madad nahin karte the. 
 chaturthgut ke sanghathan- 
 nepolian kii kamajori se laabh uthaakar uske shatruon ne chaturth gut kaa nirmaan kiya or mitra rashtron ne use parajeet kiya. use pakad kar salbai bheja gaya or use vahaan kaa swatantra shaasha banaaya gaya lekin nepolian vahaan bahut dinon tak nahin rah sakaa vah sheeghra hi france laut gaya or vahaan kaa shaasha ban baitha. lekin isbaar vah sirf sau dinon tak ke liye samraat rahe. mitra rashtron ne 18 june 1815 i. ko waterlu ke yuddh main antim rup se parajeet kar diya. vah pakad liya gaya mitra rashtron ne use kaidi ke rup main saint helena naamak tapu par bhej diya jahaan 52 varshon kii aayu main 1821 i. main uski mrityu ho gai. is prakaar uparyukt sabhi kaaran pratyaksh evam apratyaksh rup se uske patan ke liye uttaradaayi the usne yuddh ke dwaara hi apane samrajya kaa nirmaan kiya tha or yudhon ke chalate hi uskaa patan bhi hua. arthath jin tatwon ne nepolian ke samrajya kaa nirmaan kiya tha unheen tatwon ne uskaa vinaash bhi kar diya.
 
