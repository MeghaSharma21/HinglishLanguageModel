 seemaa tomars ek bhartiya trep nishanebaaj or antarrashtriya khel sangh dwaara yojit vishwa cap main koi medal jeetne vaali ekmaatr bhartiya mahila hai. is pratiyogita main unhone rajat padak hasil kiya tha. vah pashchimi uttar pradesh ke bagpat jile ke johri gaanv se sambandh rakhti hai. unke parivaar main har teesri mahila nishanebaaj he or unki maa prakaashi tomars desh kii sabase bujurg mahila nishanebaaj hai. tomars nishanebaaji ke kshetra main rashtriya or antarrashtriya str par ek janaa pahachaanaa naam hai. vartmaan main vah bhartiya sena main karyrat hai.
 seemaa tomars kaa janm 01 janvari 1982 ko hua. unke pita kaa jai singh or mata kaa naam prakaashi tomars he. unhone 2002 main johri rifl club main nishanebaaji siikhnaa shuru kiya. shuruyaat main seemaa akele shooting range jane se hichkichaati thi to unki maa prakaashi tomars ne na sirf unka hausala badhaayaa balki unke saath shooting range jane bhi lageen, jisase seemaa main aatmavishvaas badha. iske seemaa ne kadi mehnat or sangharsh ke bal par us kshetra main mukaam hasil kiya, jise purush pradhan mana jaataa tha. varsh 2010 seemaa ke kariyar main mile kaa pathar sabit hua jab unhone nishanebaaji vishwacap main rajat padak hasil kiya. seemaa kaa mata prakaashi tomars bhi ek nishanebaaj hai or unhone bujurg shrenee main kai medal or trophy jiti hai, log unhen revolver daadi ke rup main zyada jaanate hai. seemaa ke saat bhai-bahan hai or unki bahan rekha bhi ek nishanebaaj thi, haalanki ab rekha ne isse kinaaraa kar liya he. seemaa ke parivaar main zyaadaatar mahilaayein nishanebaaji main johar aajamaa chuki hai yahaan tak ki unki tai chandro tomars bhi prakaashi kii tarah bujurg shrenee kii nishanebaaj hai or kai rashtriya spardhaon main bhaag le chuki hai. prakaashi tomars apane gaanv main khud kaa shooting range bhi chalaati hai jahaan bahut si ladkiyaan unase nishanebaaji ke gur seekhney aati hai.
 seemaa ne britain ke dorset main yojit iesaef vishwacap main rajat padak jeeta he. saath hi unhone kai pratiyogitaaon main bhaag bhi liya he. kul milakar unhone ek swarna, ek rajat or 18 atanrrashtriya medal jite hai. iske alaava, vah cricketer sachin tendulkar, abhinayta aamir khan or purv raashtrapati pranab mukherjee se bhi mil chuki hai.
