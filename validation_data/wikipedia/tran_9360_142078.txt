 3 may 2013 ko bhartiya cinema puure sau saal kaa ho gaya. kisi bhi desh main banane vaali filmein vahaan ke saamaajik jivan or reeti-rivaaj kaa darpan hoti hai. bhartiya cinema ke sau varshon ke itihaas main ham bhartiya samaaj ke vibhinn charnon kaa aks dekh sakate hai.ullekhneey he ki isi tithi ko bharat kii pehali feechar film “raja harishchandra” kaa rupahale parade par padaarpan hua tha. is film ke nirmaataa bhartiya cinema ke janak dadasahab phalke the. ek sau varshon kii lambi yatra main hindi cinema ne na keval beshumaar kala pratibhaaen deen balki bhartiya samaaj or charitra ko gadhane main bhi mahatvapurn yogadan diya.
 dadasahab phalke ne apane landan pravaas ke dauraan isa messiah ke jivan par aadhaarit ek chalchitr dekha. us film ko dekh kar dada sahib phalke ke man main puranic kathaon par aadhaarit chalchitron ke nirmaan karne kii prabal ichha jaagrit hui. swadesh aakar unhone raja harishchandra banaai jo ki bharat kii pehali lambii film thi or 03 may 1913 main pradarshit hui. dhvanirahit hone ke baavjood bhi us chalchitr ne logon kaa bharpoor manoranjan kiya or darshakon ne uski khub prashansa kii. phir to chalchitr nirmaan ne bharat ke ek udyog kaa rup dhaaran kar liya or tivrata purvak uskaa vikaas hone laga. un dinon himanshu raay germany ke you.epa.e. studio main nirmaataa ke rup main karyrat the. ve apni patni devika rani ke saath swadesh waapas aa gayi or apane desh main chalchitron kaa nirmaan karne lage. unki patni devika rani swayan unki filmon main nayika hua karti thi. pati-patni donon ko khub safalataa mili or donon ne milakar bambe takies studio kii sthapana kii. apane udgam se lekar aaj tak bhartiya cinema main itane zyada badlaav aaye hai ki koi bhi ab ye nahin kah saktaa ki aaj ke daur main banane vaali filmein usee bhartiya cinema kaa ang hai jo hameshaa bhartiya samaaj main chetana ko jaagrath karne kaa kaary karata aayaa he. kaha jaataa he ki kisi bhi samaaj ko sahi raah dikhaane ke liye sabase shashakt madhyam cinema he, kyonki cinema drishy or shravy donon kaa mila- jula rup he or ye sidhe manushya ke dil par prabhaav daalata he.
 bhartiya cinema ke janak dadasahab phalke, sar je. je. skool of art se prashikshit srujansheel kalakaar the. vah manch ke anbhavi abhinayta the, shaukia jaadugar the. kala bhawan baroda se photography kaa ek paathyakram bhi kiya tha. unhone photo chemical printing kii prakriya main bhi prayog kiye the. printing ke jis kaarobaar main vah lage hue the, 1910 main unke ek saajhedaar ne usase apana aarthik sahyog waapas le liya. us samay inaki umr 40 varsh kii thi kaarobaar main hui haani se unka swabhaav chidichada ho gaya tha. unhone christmas ke avasar par ‘isamsih’ par bani ek film dekhi. film dekhne ke dauraan hi phalke ne nirnay kar liya ki unki jindagi kaa makasad filmkaar bananaa he. unhen laga ki ramayana or mahabharat jaise puranic mahakavyon se filmon ke liye acchhee kahaniyaan milengi. unke paas sabhi tarah kaa hunar tha. vah nae-nae prayog karte the. atah prashikshan kaa laabh uthaakar or apni swabhaavgat prakruti ke chalate pratham bhartiya chalchitr banane kaa asambhav kaary karanevaale vah pehle vyakti bane.
 unhone 5 pound main ek sasta camera kharida or shahar ke sabhi cinemagharon main jaakar filmon kaa adhyayan or vishleshan kiya. phir din main 20 ghante lagakar prayog kiye. aise unmaad se kaam karne kaa prabhaav unki sehat par padaa. unki ek aankh jaati rahi. us samay unki patni saraswati bai ne unka saath diya. saamaajik nishkasana or saamaajik gusse ko chunauti dete hue unhone apane jevar girvee rakh diye . unke apane mitra hi unke pehle aalochak the. atah apni kaarykushalta ko siddh karne ke liye unhone ek bartan main matar boi. phir iske badhane kii prakriya ko ek samay main ek frem khinchakar saadhaaran camere se utaara. iske liye unhone timeeps photography kii takanic istemaal kii. is tarah se bani apni patni kii jivan beemaa policy girvee rakhkar, oonchi byaaj dar par rin praapt karne main vah safal rahe. farvari 1912 main, film production main ek krash-course karne ke liye vah england gaye or ek saptaah tak cesil hepaworth ke adheen kaam siikhaa. cabaurn ne williamson camera, ek film paraforator, processing or printing mashin jaise yantron tathaa kaccha maal kaa chunaav karne main madad kii. inhone ‘raja harishchandra’ banaayi. chunki us daur main unke saamne koi or maanak nahin the, atah sab kaamchalaoo vyavastha unhen swayan kerani padi. abhinay karnaa sikhaanaa padaa, drishy likhane pade, photography kerani padi or film projection ke kaam bhi karne pade. mahila kalakaar uplabdh na hone ke kaaran unki sabhi nayikaayen purush kalakaar the .
 hotel kaa ek purush rasoiyaa salunke ne bhartiya film kii pehali nayika kii bhoomika kii. shuru main shooting dadar ke ek studio main set banaakar kii gai. sabhi shooting din kii roshni main kii gai kyonki vah expored footage ko raat main develop karte the or print karte the . chah maah main 3700 feet kii lambii film taiyaar hui. 21 april 1913 ko olympia cinema haul main yah relies kii gai. pashchimi film ke nakchadhe darshakon ne hi nahin, balki press ne bhi isaki upeksha kii. lekin phalke jaanate the ki ve aam janata ke liye apni film bana rahe hai, atah yah film jabardast hit rahi. phalke ke filmanirmiti ke prayaas tathaa pehali film raja harishchandra ke nirmaan par marathi main ek fichar film 'harishchandrachi factory' 2009 main bani, jise desh videsh main saraahaa gaya.
 1913 se 1929 tak bhartiya cinema main mook filmon kii hi pradhanta rahi par 1930 ke aasapaas chalchitron main dhwani ke samavesh karne kaa takanic viksit ho jane se savak filmein banane lageen. alam aara bharat kii pehali savak film thi jo ki san 1931 main pradarshit hui.
 film nirmaan main kolkata sthit madan tokis ke binar tale e. irani ne mahatvapurn pahal karte hue pehali bolti film ‘alam aara’ banaayi. is film kii shooting railway line ke paas kii gai thi isliye iske adhikansh drishy raat ke hai. raat ke samay jab trainon kaa chalanaa band ho jaataa tha tab is film kii shooting kii jaati thi. jane maane film nirmaataa shyaam benegal ne ‘bhashaa’ se kaha, ‘‘bhartiya cinema kii shuruyaat baatcheet ke madhyam se nahin balki gaanon ke madhyam se hui. yahi kaaran he ki aaj bhi bina gaanon ke filmein adhuri maani jaati hai.’’ wadiya movie tone kii 80 hajaar rupee kii laagat se nirmit saal 1935 kii film ‘hunterwali’ ne us jamaane main logon ke maanas patal par gahari chhap chodi or abhinetri nadia kii poshaak or pahanaave ko mahilaon ne fishan trend ke rup main apanaaya.
 1933 main pradarshit film karma itani adhik lokapriy hui ki us film kii nayika devika rani ko log film star ke naam se sambodhit karne lage or ve bharat kii pratham mahila film star baniin. mook filmon ke jamaane tak mumbai desh main chalchitr nirmaan kaa kendra bana rahaa parantu savak filmon kaa nirmaan shuru ho jane se or hamaare desh main vibhinn bhashaaon kaa chalan hone ke kaaran chennai main dakshin bhartiya bhashaaon vaali chalchitron kaa nirmaan hone laga. is tarah bharat kaa chalchitr udyog do bhaagon main vibhakt ho gaya. un dinon prabhaat, bambe takies or new theatres bharat ke pramukh studio the or ye praayah gambhir kintu manoranjak filmein bana kar darshakon kaa manoranjan kiya karti thim. ye teenon studio desh ke bade banners kehalaate tha. un dinon saamaajik anyaay ke viruddh aawaaj uthaane vaali, dharmik tathaa puranic, aitihaasik, deshprem se sambandhit chalchitron kaa nirmaan hua karata tha or unhen bahut adhik pasand bhi kiya jaataa tha. us samay ke kuch prasiddh evam lokapriy filmein hai - ve shantaram kii film "duniya naa maane", franz oston kii film "achhut kanya", daamale or fatehlaal kii film "sant tukaraam", mehboob khan kii filmein "vatan", "ek hi rasta" or "aurat", ardeshir irani kii film "kisaan kanya" aadi. ve shantaram kii "dow kotnis kii amar kahani", mehboob khan kii "roti", chetan anand kii "nicha nagar", udai shankar kii "kalpana", khwaaja ahamed abbaas kii "dharti ke laal", soharaab modi kii "sikandar", "pukaar" or "prithvi vallabh", je.bi.ech. wadiya kii "court dancer", es.es. vaasan kii "chandralekha", vijay bhatta kii "bharat milaap" or "ram rajya", raaj kapur kii "barsaat" or "aag" un dinon kii avismaraneey filmein hai. aarambh main studio paddati kaa prachlan rahaa. harek studio ke apane vetanbhogi nirmaataa, nirdeshak, sangeetkaar, nayak, nayika tathaa anya kalakaar hua karte the. par baad chalchitr nirmaan main ruchi rakhane vaale log swatantra nirmaataa ke rup main film banane lage. in swatantra nirmaataaon ne studio ko kiraaye par lenaa tathaa kalakaaron se theke par kaam karwaanaa shuru kar diya. chunki theke main kaam karne main adhik aamadani hoti thi, kalakaaron ne vetan lekar kaam karnaa lagbhag band kar diya. is prakaar studio paddati kaa chalan samaapt ho gaya or studio ko keval kiraaye par diya jane laga.
 gujarey jamaane ke abhinayta manoj kumaar ne kaha ki 40 or 50 kaa dashak hindi cinema ke lihaaj se shandaar rahaa. 1949 main rajkpur kii film ‘barsaat’ ne baks aphis par dhooma machaai. is film ko us jamaane main ‘e’ certificate diya gaya tha kyonki abhinetri naragis or nimmi ne dupatta nahin odha tha. bimal raay ne ‘do bigha jameen’ ke madhyam se desh main kisaanon kii dayaneey sthiti kaa chithran kiya. film main abhinayta balraj saahani kaa dialog ‘‘jameen chale jane par kisaanon kaa satyanaash ho jaataa he, aaj bhi bhoomi adhigrahan kii maar jhel rahe kisaanon kii pidaa ko sateek tareeke se abhivyakt karata he. yah pehali bhartiya film thi jise con film samaaroh main puraskaar praapt hua. 50 ke dashak main saamaajik vishyon par aadhaarit vyavsaayik filmon kaa daur shuru hua. ve shantaram kii 1957 main bani film ‘do ankhe baarah haath’ main pune ke ‘khulaa jail prayog’ ko darshaya gaya. lata mangeshkar ne is film ke geet ‘i maalik tere bande ham’ ko aadhyatmik oonchaaiyon tak pahunchaaya. fanishwarnath renu kii bahucharchit kahani ‘maare gaye gulfam’ par aadhaarit film ‘teesri kasam’ hindi cinema main kathanak or abhivyakti kaa shashakt udhaaharan he. aisi filmon main badnaam basti, asadha kaa din, suraj kaa saatvaan ghoda, ek tha chander-ek thi sudhaa, sattaees down, rajnigandha, sara akaash, nadiya ke paar aadi pramukh he. 'dharti ke laal or nicha nagar’ ke madhyam se darshakon ko khuli hawa kaa sparsh mila or apni maati kii sondhi sugandh, mulk kii samasyaon evam vibheeshikaaon ke bare main logon kii ankhen khuli. ‘‘devdas, bandini, sujatha or parakh’’ jaisi filmein us samay baks aphis par utani safal nahin rahane ke baavjood ye, filmon ke bhartiya itihaas ke naye yug kii pravartak maani jaati hai. mehboob khan kii saal 1957 main bani film ‘‘madar india’’ hindi film nirmaan ke kshetra main mile kaa pathar maani jaati he. sathyajith re kii film pather panchali or shambhu mitra kii film ‘jaagate raho’ film nirmaan or kathanak kaa shandaar udhaaharan thi. is shrinkhalaa ko sterling investment karporation limited ke binar tale nirmaataa nirdeshak ke asif ne ‘mughale ajam’ ke madhyam se nayi oonchaaiyon tak pahunchaaya.
 abhinaytaon main chalis ke dashak main kundan laal sahagal,ashok kumaar,dilip kumaar,dev anand,iftekaar,rahamaan,pinchu kapur,premnath,ajit,raaj kapur or prithviraj kapur lokapriy huye tathaa abhinetriyon main devika rani or minaa kumari charchit rahi. isiparkaar pachaas ke dashak main abhinaytaon main shammi kapur,rajendra kumaar,raaj kumaar,sunil dutt,jivan,kishor kumaar,madan puri,om shivpuri,anup kumaar or rajendra nath charchit rahe tathaa abhinetriyon main charchit rahi madhubala,wahidaa rahamaan or aashaa paarekh.
 trilok jettli ne godaan ke nirmaataa nirdeshak ke rup main jis prakaar aarthik nuksaan kaa khyaal kiye bina premchand kii aatma ko saamne rakhaa, vah aaj bhi adarsh he. godaan ke baad hi saahitiyik kritiyon par film banane kaa silsilaa shuru hua. prayogwaad kii baat karen to gurudutt kii filmein ‘pyaasa’, ‘kaagaj ke phool‘ tathaa ‘sahab bibi or gulam’ ko koun bhul saktaa he. mujffar ali kii ‘gaman’ or vinod pandey kii ‘ek baar phir’ ne is silsile ko aage badhaayaa. ramesh sippi kii 1975 main bani film ‘sholay’ ne hindi film nirmaan ko nayi disha di. yah abhinayta amitabh bachchan ke engri yang main ke rup main ubharne kaa daur tha. pachaas ke dashak main tregedi king ke rup main dilip kumaar lokapriy huye. didaar or devdas jaisi filmo main dukhad bhoomikaaon ke mashhoor hone ke kaaran unhe tregidi king kaha gaya. mughale-e-aazam main unhone mogul rajkumaar jahangir kii bhoomika nibhaai. yah film pehle shwet or shyaam thi or 2004 main rangeen banaai gai. unhone 1961 main ganga-jamuna film kaa nirmaan bhi kiya, jisame unke saath unke chote bhai nasir khan ne kaam kiya. 1970, 1980 or 1990 ke dashak main unhone kam filmo main kaam kiya. is samay kii unki pramukh filme thi: vidhaataa, duniya, karma, izzatdaar or saudagar. 1998 main bani film kila unki aakhri film thi.
 saath ke dashak ke charchit abhinaytaon main shashi kapur,casto mukherjee,dharmendra,jitendra,rajesh khanna,sanjeev kumaar,firoz khan,sanjay khan,joy mukherjee,vishwajit,manmohan krishna,om prakaash,asit sen,prem chopra,e ke hangal or ramesh dev kaa naam aata he, vahiin abhinetriyon main priya rajvansh,naragis,hema malini,sharmila tagore,raakhi gulzaar aadi kii. sattar ke dashak main jin abhinaytaon kii charchaa huyi unamem pramukh hai amitabh bachchan,anil kapur,naveen nishchal,rakesh roshan,rakesh bedi or om puri aadi, vahiin abhinetriyon main rekha,mumtaz,zeenat amaan,parveen bobi,nitu singh,shabana aazmi,priti gaangulii,priti sapru aadi charchit rahi.
 isi prakaar assi ke dashak main sanjay dutt,sani deol,shahrukh khan,aamir khan,salmaan khan aadi abhinaytaon kaa dhamaakedaar pravesh hua, vahiin abhinetriyon main maadhuri dikshit,juhi chawla,amita naangiya aadi kii.
 80 ke dashak tak filmein jameendaari, stri shoshan sahit un sabhi muddon par aadhaarit hoti thi jo samaaj ko prabhavit karte the. unka uddeshy vyavasayik na hokar samjik kalyaan hota tha. par 90 ke dashak main filmon main vyapak badlaav aaye. filmkaaron ne aise vishay chunane shuru kar die, jo bahut hi simit varg kii pasand ke the, lekin badale main unhen chunki dollar main kamai hone vaali thi isliye vyavsaayik hiton ko koi nuksaan nahin hone vaala tha. or ye vahi daur tha jab filmein samaaj hit se hatakar puri tarah se vyavasik hit main ram gayi. filmein banane vaale nideshkon or nirmaataaon kaa udeshy film main vaastaviktaa daalane kii bajaaye un chizon ko daalane kaa hota jo darshak ko manoranjan karaaye jiskaa aaj samaaj par nakraatmak prabhaav padane laga. aaj bhartiya samaaj jo aadhuniktaa kii nangi daud main daud rahaa uskaa shrey bahut had aaj ke daur nirmit hone vaali filmon ko hi jaataa he agar udhaaharan se samajhnaa ho to nabbe ke dashak ke uttarardh main bani film ‘dilavaale dulhaniya le jaaenge’ se shuru karke ‘nil or nikki’ tak kii kahani main is badlaav ko dekha ja saktaa he. is badlaav ko do roopon main dekhne kii jarurat he. ek rup he bharat ke gharelu filmkaaron kaa or doosraa pravasi bhartiya filmkaaron kaa. donon kii filmon kaa kathanak ascharyajanak rup se ek jaisaa he. inamen se jo log paariwarik drama nahin bana rahe hai ve yaa to ausat darje kii suspence thriller or aparaadh katha par film bana rahe hai yaa sampann gharon ke yuvaaon va mahanagaron ke yuvaaon ke jivan main upabhoktavaadi samskruti kii anivaary khami ke rup main aae tanaavon par film bana rahe hai. gharelu filmkaaron main aditya chopra, karan johar, rakesh roshan, ramgopal verma, farhaan akhtar jaise safal filmkaaron ke naam liye ja sakate hai or duusari shrenee main gurinder chandha, nagesh kukunur, vivek ranjan bald, benny mathew, nisha pahuja, mahesh dattani, mira nair, shekhar kapur, deepa mehta aadi ke naam liye ja sakate hai, jo anivaary rup se pravaasiyon ke liye filmein banaate hai.
 puraane jamaane main ‘teesri kasam’ se lekar ‘bhuwan shom’ or ankur, anubhav or avishkaar tak filmon kaa samaanaantar andolan chalaa. in filmon ke madhyam se darshakon ne yathartwaadee prishthbhumi par aadhaarit kathavstu ko dekha.parkhaa or unki shashakt abhivyaktiyon se prabhavit bhi hue. naye daur main vijay dandetha kii kahani par aadhaarit film ‘paheli’ shyaam benegal kii ‘welcome tu sajjanpur’ or ‘weldon abba’, ashutosh goarikar kii ‘lagaan’, ‘swadesh’, aamir khan abhinit ‘thri idiyats’, amitabh bachchan abhinit ‘paa’ or ‘blike’, shahrukh khan abhinit ‘maai nem ij khan’ jaise kuch naam hi saamne aate hai jo kathanak or abhivyakti kii drushti se shashakt maane jate hai. 60 or 70 kaa dashak hindi filmon ke sureele dashak ke rup main sthapit hua to 80 or 90 ke dashak main hindi cinema ‘baliwood’ banakar ubhara.
 nabbe ke dashak main sanjay kapur,akshay kumaar,sunil shetty,saif ali khan,ajay devgan aadi abhinaytaon kaa to vahiin abhinetriyon main divya bharti,bipasha basu,karishma kapur,karina kapur,manisha koirala,kaajol devgan,rani mukherjee,priti zinta aadi kaa aagaman hua. isiparkaar 2000 ke dashak main shahid kapur,ruthik roshan,abhishek bachchan,fardin khan aadi abhinaytaon tathaa abhinetriyon main priyanka chopra,nitu chandra,deepika padukon,anoushka sharma,sonam kapur,amisha patel,priti jhangiyaani tathaa 2010 ke dashak main sonakshi sinha kaa dhamaakedaar aagaman hua.
 1931 main ardeshir irani ne bharat kii pehali sawak film alam aara kaa pradarshan kiya. usee saal tamil kii pehali sawak film kalidas or telegu kii sawak film bhakt prahlaad kaa pradarshan kiya gaya. new theatres ne bangala main chandidas film kaa nirmaan 1932 main kiya tha. iske baad bharat kii kai bhashaaon main sawak filmon ke nirmaan kii prakriya teji se shuru ho gai. mook filmon ke puure daur main adhiktar filmein yaa to puranic yaa dharmik yaa aitihaasik kathaon par aadhaarit hoti thim. kuch filmein arab, europe aadi kii lokapriy kahaniyon par bhi bani thim. lekin saamaajik vishyon par filmon kaa nirmaan bahut hi kam hua. mook cinema main hi baburao painter jaise filmkaar ubhar chuke the, jinke liye cinema sirf manoranjan kaa madhyam nahin tha balki vah saamaajik sandesh dene kaa madhyam bhi tha. 1930 or 1940 ke dashak main marathi or hindustani filmon ko oonchaaiyon kii ore le jane vaale es. fatelal, vishnupant daamale or ve. shantaram inhen baburao painter kii dein the. bhartiya cinema main yatharthwaad kii shuruyaat kaa shrey baburao painter ko jaataa he.
 1 janvari 1961 ko ek film aayi ‘ganga jamuna’. is film main avadhi sanvaadon kaa prayog tha. hindi cinema ke itihaas main yah pehali baar hua tha. yah film vyapak safal hui thi. iske nirmaataa dilip kumaar ke bhai nasir khan evam nirdeshak nitin bose the. dilip kumaar evam vaijayanti maala ke saath nazir hossain ne bhi is film main abhinay kiya tha. ‘ganga jamuna’ ne yah vishwaas kaayam kar diya tha ki agar koi uttar bhartiya boliyon-bhashaaon main bhi filmein banaae, to vah ghate kaa sauda nahin hoga.isi se prerana lekar uttar bharat main brajabhasha cinema kaa prarambh hindi filmon ke prasiddh abhinayta shiv kumaar ne kiya. varsh 1982 main relies film braj bhumi ke saath brajabhasha cinema kaa armbh hua. bharat ke pratham raashtrapati kii ichha thi ki bhojpuri main bhi film nirmaan kiya jaye. unki is ichha ke drushtigat bhojpuri kii pehali film kaa nirmaan hua, jiskaa naam tha "he ganga maiyaa tohe piyari chadhibo". film nirmaataa vishwanath prasad shahabaadi ne 21 farvari 1963 ko tatkaaleen raashtrapati deshratn dow rajendraprasad ko patna ke sadakat ashram main samarpit kiya. yani 21 farvari 1963 ko is film kaa udghaatan samaaroh samajha gaya. iske ek din baad arthath 22 farvari 1963 ko film kaa ek premier sho patna ke veena cinema main rakhaa gaya. lekin iske vyavsaayik pradarshan kii shuruyaat 4 april 1963 ko varanasi ke prakaash tokies se hui. yah aashcharya kaa vishay he ki is varsh ek ore bhartiya cinema apana shatabdi varshganth manaane ja rahaa he to duusari ore bhojpuri cinema apana pachchas varsh bhi puraa kar rahaa he.
 parsi theatre ne hindi-urdu vivaad se pare rahete hue bolchaal kii ek aisi bhashaa kii parampara sthapit kii jo hindi or urdu kii sankeernataaon se pare thi or jise baad main hindustani ke naam se janaa gaya. yah bhartiya upmahadweep ke bade hisse main sampark bhashaa ke rup main viksit hui thi. hindi cinema ne aarambh se hi bhashaa ke isi rup ko apanaaya. is bhashaa ne hi hindi cinema ko gaiyr hindi bhashi darshakon ke bich bhi lokapriy banaaya. unhone hindu-muslim ekta ko pratyaksh or paroksh rup se badhaava diya. aagaa hashr kashmiri kaa naatak ‘yahudee’ iskaa shreshth udhaaharan he, jis par kai baar filmein baniin or bimal raay ne bhi is naatak par film bananaa jaruri samajha.
 bhartiya cinema ke sau saal ke itihaas main anek aise kalakaar or fankaar hue hai jinhone sidhe janata ke dilon main apni jagah banaai.
 bhartiya cinema main kuch nirdeshkon kaa sthaan bahut sammaan janak he, jinhen darshakon ne jahaan sir-aankhon par bitaayaa, vahiin puri duniya ne jhukaakar salaam kiya. inamen se pramukh hai : yash chopra,sathyajith re,bimal raay,karan johar,shyaam benegal,maniratnam,ramesh sippi,govind nihlani aadi.
 hindi sangeet ne behtareen geetkaaron kii ek parampara kii shuruuaat kar sangeet premiyon ko yaadgaar tohfa diya. alam aara ke saath chalaa geeton kaa kaaravaan kuch utaar chadhaav ke saath chalata rahaa or aaj bhi jari he. in geetkaaron kii shrenee main kai aise fankaaron ke naam liye ja sakate hai jinke geet logon ke jubaan par chadhakar bole. geetkaar qamar jalaladwadi, bharat vyas, hasan kamaal, es ech bihari, asad bhopali, pandit narendra sharma, gauhar kanpuri, purushottam, shevaj rizvi, abhilash, ramesh shastri, bashar navaj, khumaan barabanki aadi pramukh hai. iske alaava hindi filmon ke charchit geetkaaron main kaifi aazmi, shakeel badayunni,caff bhopali,majaruh sultanpuri,gulzaar,javed akhtar aadi pramukh hai.
 bhartiya cinema ke mashhoor parshvgayakon kii baat karen, to sabase pehla naam kundan laal sahagal kaa aata he, jo lambey samay tak bhartiya cinema ke dhoomaketu bane rahe. baad ke dinon main mukesh,mohammad rafee, manna de or kishor kumaar atyant charchit parshv gayakon main se ek rahe. parshv gayikaon main shamashaad begum,suraiya,lata mangeshkar or aashaa bhonsle kaaphi charchit raheen. bhartiya cinema ko apni gayaki se pranavayu dene vaale parshv gayakon or gayikaon main kuch or naam atyant mahatvapurn he, yatha-udit narayan,nitin mukesh,kumaar sanu,shaan,amit kumaar,shabbir kumaar,sudesh bhonsle,hem lata,kavita krishnamurthi,alka yajyanik,sunidhi chouhan,sapana mukherjee,shreya ghoshaal, anuraadhaa paudwal aadi.
 saath ke dashak main yah silsilaa gemini studio ne shuru kiya tha. itnaa hi nahin, main aapako yaad dilaa duun ki ‘phool or kaante’ tathaa ‘munna bhai embibies’ jaisi hindi filmon kaa dakshin main rimek ho chukaa he. dakshin va uttar bharat main jo culture kii bhinnata he, isaki vajah se donon jagah kii kahani va script main thodaa sa fark hota he, nahin to donon jagah ke takanisian ek duusari jagah kaam kar rahe hai, kalakaar kaam kar rahen hai, hameshaa karte rahenge. dakshin kii kai heroinon ne hindi filmon main safalataa ke jhande gaade hai, to kuch hindi bhashi kalakaaron ne bhi dakshin main pair jamaaye hai. pichley kuch varshon se bollywood par dakshin bhartiya film udyog se jude logon ne apana dabadabaa bana rakhaa he. dakshin kii kshetreey bhashaa main bani filmein hindi main rimek kii ja rahi hai or safalataa ke jhande bhi gaad rahi hai. phir chaahe vah ‘gazani’ ho yaa ‘bodyguard’ yaa ‘wanted’ yaa phir ‘roudi rathore’. itnaa hi nahin, bollywood kii in filmon ke nirdeshak bhi dakshin bhartiya filmon ke charchit nirdeshak hi rahe hai.
 pehali baar bharat kii ore se sabase pehle mehboob khan kii film 'madar india' videshi bhashaa kii antim paanch filmon main namankit hui thi, kintu ise auskar ke anuroop nahin samajha gaya. duusari baar mira nair kii film ‘salaam bombai’ auskar kii daud main shaamil hui thi. street childrence par aadhaarit yah film kisi bhi videshi film se kamjor nahin thi. iske baavjood juri ne ise aword ke yogya nahin samajha. teesri baar aamir khan kii ‘lagaan’ ko lekar to itnaa jabardast maahaul bana ki laga ki har haal main ise auskar milakar rahegaa, kintu yah bhi safal nahin hua. bhartiya cinema ko gandhi' main castum digining ke liye bhanu athaiya ko auskar mila he. iske alaava 1992 main vishwa cinema main abhootpurv yogadan ke liye sathyajith re ko maanad auskar aword se alankrita kiya gaya tha, kintu varsh-2009 bhartiya film udyog ke liye ek khushkhabari lekar aayaa, jab british bhartiya film slam dog milenier main "jai ho..." geet ke liye gulzaar or sangeet ke liye e aar rahamaan ko auskar puraskaar mila. suron ke badshaah rahamaan ne hindi ke alaava anya kai bhashaaon kii filmon main bhi sangeet diya he. times patrika ne unhen mozart of madras kii oopaadhi di. rahamaan golden globe aword se sammanit hone vaale pehle bhartiya hai. e. aar. rahamaan aise pehle bhartiya hai jinhen british bhartiya film slam dog milenier main unke sangeet ke liye teen auskar namakan hasil hua he. isi film ke geet jai ho. .... ke liye sarvshereshth soundtrack compilation or sarvshereshth filmi geet kii shrenee main do grami puraskaar mili.gulzaar ko varsh 2002 main sahitya academy puraskaar or varsh 2004 main bharat sarkaar dwaara diya jane vaala tisare sarvocch naagarik sammaan padam bhushan se bhi sammanit kiya ja chukaa he. varsh 2009 main danni boil nirdeshit film slam dog milenier main unke dwaara likhe geet jai ho ke liye unhe sarvshereshth geet kaa auskar puraskaar puraskaar mil chukaa he. isi geet ke liye unhe grami puraskaar se bhi sammanit kiya ja chukaa he.
 andhra pradesh kii rajdhani hyderabad main sthapit ramonji film city kaa naam duniya kaa sabase bada jivit studiyon ke rup main gineez book of world ricords main darj he. is studio main 47 sound stage he or yah 1,666 acre bhoomi main sthapit he. yah studio 1996 main sthapit kiya gaya tha.
 aazaadee ke baad desh ke navnirmaan main bhartiya filmon ne khul kar haath bantaya. maujuuda samay main filmein jarur vyavsaayik jaruraton ke hisaab se ban rahi hai lekin inaki saamaajik pratibadhdata lupt nahin hui. vastav main manushya ne apane jivan or prakruti ke yatharth ko abhivyakt karne ke liye jitani kalaon kaa avishkaar kiya, unamem cinema ne sabase adhik prabhaavshaalee madhyam ke rup main khud ko sthapit kiya he.
 bhartiya chalchitr ne 20 veen shatee ke aarmabhik kaal se hi vishwa ke chalchitr jagat par gaharaa prabhaav choda he. bhartiya cinema ke antargat bharat ke vibhinn bhaagon or vibhinn bhashaaon main banane vaali filmein aatin hai. bhartiya filmon kaa anukaran puure dakshin asia tathaa madhya purv main hua. bharat main cinema kii lokapriyata kaa isi se andaja lagaaya ja saktaa he ki yahan sabhi bhashaaon main milakar prativarsh 1,000 tak filmein baniin hai. yah sankhya hollywood main banane vaali filmon se lagbhag 40 pratishat zyada he. film udyog main prati varsh bees hajaar karod kaa vyavsaay hota he. lagbhag 20 lakh logon kaa rojgaar is udyog par nirbhar he. hindi filmein kul banane vaali filmon ke ek tihaai se adhik nahin hoti lekin vyavsaay main unki bhagidaari lagbhag do tihaai he. vaise to bhartiya filmein chauthe-paanchave dashak se hi bhartiya upmahadweep ke baahar bhi dekhi jaati thim, khaastaur par africa ke un deshon main jahaan bhartiya badi sankhya main kaam ke silsile main jaakar bas gaye the. lekin pichley do dashakon main bhartiya filmon ne america, europe or asia ke duusare kshetron main bhi apana bazaar kaa vistaar kiya he. yah bhi gauratlab he ki bharat main ab bhi hollywood kii filmon kii hissedari chaar pratishat hi he jabaki europe, japan or dakshin amareeki deshon main yah hissaa kam-se-kam chalis pratishat he. bharat kii katha filmon ne kahani kehane kii jo style viksit kii or jise praaia: baazaaroo, arachanaatmak or aklatmak kahkar tiraskrit kiya jaataa rahaa usee ne bhartiya filmon ko hollywood ke varchasv main jane se bachaaye rakhaa. 20veen shatee main hollywood tathaa chini film udyog ke saath bhartiya cinema bhi vaishvik udyog ban gaya tha.
 bollywood kii sabase zyada kamaane vaali filmon main sabase pehla naam aata he 1943 main bani kismat kaa jo teen saal tak kolkata ke ek hi cinemahal main chalane vaali 'kismat' kai myanon main ek anokhi film thi. bambe tokies kii is 'bold' film ne bhartiya cinema ke itihaas main na sirf pehali blocbster film ke rup main apana naam darj kara liya balki isi film ke jariye ashok kumaar ke rup main bhartiya cinema ko pehla 'anti hero' bhi mila. pehali baar bhartiya cinema ke parde par kisi avivaahit ladki ko garbhvatee dikhaaya gaya. pehali baar kisi film main koi kirdaar dabl role main dikhaa. yahi nahin british raaj ke dauraan badi chaalaaki se filmaaye gaye iske ek geet "dur hato i duniya waalon, hindustan hamaara he" ne logon ke man main aazaadee kii alakh jagaa di. film ne us samay ek karod rupee kaa kaarobaar kiya, jo aaj ke samay main 63 karod 20 lakh ke baraabar he. iske baad 1949 main ai barsaat ek karod 10 lakh kaa kaarobaar karke 'kismat' kaa ricard tod diya. 1951 main ai aawaara ek karod 25 lakh kaa kaarobaar karke raaj kapur ne apni hi pichhali film kaa ricard tod diya. 1952 main ai aan ne dedh karod kaa munafa kamaaya. 1955 main ai shri 420 ke jariye ek baar phir aarake films ne apni kamyaabi kii kahani likhi. film ne us jamaane main do karod kamaaye. 1960 main ai mughale aazam ne kamyaabi ke aisa ricard banaae jo agle 15 saalon tak koi nahin tod sakaa. yah us daur kii sabase mahangi film thi or isane saadhe paanch karod kamaaye. haalanki film jab relies hui to rangeen filmon kaa daur shuru ho gaya tha magar is film ke geet-sangeet, samvaad or dilip kumaar, prithviraj kapur or madhubala ke avismaraneey abhinay ne dhooma machaa di. 1974 main ai sholay ek aisi film jiske relies hone par samikshakon ne use ausat darje kaa bataaya or pehle hafte main use flop ghoshit kar diya gaya. dhire-dhire isaki lokapriyata ne raftaar pakadi or aaj kii taarikh main yah bhartiya cinema kii 'aal time great' film he, na sirf bijness ke maamle main balki kahani kehane ke dilachasp salike ke kaaran bhi. jahaan ek taraf hinsa ke atirek ke kaaran is film kii aalochana hui, neuyark times jaise akhabaaron main is film ko hindi film mekking main krantikari badlaav or patakatha lekhan main profeshnalism kii shuruyaat ke taur par dekha gaya. film ne 65 karod kaa kaarobaar kiya. 1994 main ai ham aapke hai koun ne lagbhag 70 karod kaa kaarobaar kiya, oversij ko mila len to yah lagbhag 100 karod ke aasapaas baithta he. san 2001 se 2008 tak industry main bhi kaaphi badlaav aae. filmein takneekee taur par zyada behatar hoti gayi. nattejey ke taur par ham dekh sakate hai ki in saat-aath saalon main teen aisi filmein blocbster raheen, jinamein kaaphi acshan tha. san 2001 main ai gadar bharat vibhaajan ke baikadrops par bani ek premakatha thi, jisamen sani ke abhinay or acshan ko logon ne bahut pasand kiya. film ne 75 karod se zyada kamaaye isi tarah se 2006 dhooma 2 kaa kaarobaar 80 pahunch gaya. film ke nirdeshak sanjay gadhwi ne is film ek-ek ection sikvence kii story boarding kar rakhi thi. or 2008 main ai aamir khan kii gajini, jo christopher nolan kii film memento par aadhaarit tamil film 'gajini' kaa remek thi. jabardast vaayalence vaali is film ne 114 karod kamaaye. 2009 main ai thri edinuts ne sholay kii tarah is film ne bhi aisa ricard bana diya he, jise agle kai saalon tak todna mushkil he. chetan bhagat ke upanyaas 'five point samavan' par aadhaarit yah film ek samvedansheel or gambhir mudde ko chooti thi. magar nirdeshak rajkumaar hiraani ne kahani ko itane dilachasp dhang se prastut kiya ki film ke 'chatur' or 'aal ij wel' jaise shabdon ko log aam jivan main muhaavaron kii tarah prayog karne lage. is film ne 200 karod rupee kamaaye or shaayad 'thri edinuts' akeli aisi bhartiya film he jiske rimek ke ritis china or hollywood main kharide ja chuke hai.
 bhartiya chalchitr A–Z • filmein: asmi • bangla •bhojpuri •asamiya •bodo •dogri •angreji •gujarati •hindi •kannada •kashmiri •konkani •maithili •malayalam •marathi •meiti •nepali •oriya •punjabi •sanskrit •sindhi •tamil •telugu •urdu •abhinayta • puraskaar • nirdeshak • nrityshastri • chalchitrakaar • geetkaar • sangeetkaar • parshvagayak •sampadak • samaaroh • nirmaataa • patakatha lekhakayah bhi dekhen: {{bhartiya film suchi}}
