 aisi yuktiyon ko bhatthi kehete hai jo kisi vastu ko garam karne ke kaam aati he. sabase puraani bhatthi balakot naamak sthaan se khudaai main mili he jo sindhu ghati kii sabhyataa kaa ek sthaan he. sambhavat: is bhatthi kaa upyog siremic vastuon ke nirmaan main hota tha.
 saidhantik rasayan shaastra kaa muladhar parmaanuon kii prakruti kaa sahi gyaan evam unamem paraspar bandhata kaa gun he. parmaanu sambandhi aadhunik manyata ke aadi purush dalton maane jate hai. parantu unase bahut pehle isa se 600 varsh purv hi kanad muni ne parmaanuon ke sambandh main jin dharanaon kaa pratipaadan kiya, unase ascharyajanak rup se dalton kii sankalpana mail khaati he. kanad ne na keval parmaanuon ko tatwon kii aisi laghutam avibhajya ikai mana jinamein is tatv ke samast gun upasthit hote hai balki aisi ikai ko "parmaanu" naam bhi unhone hi diya tathaa yah bhi kaha ki parmaanu swatantra nahin rah sakate.
 kanad kii parmaanu sambandhi yah dharna unke vaisheshik sutara main nihit he. kanad aage yah bhi kehete hai ki ek prakaar ke do parmaanu sanyukt hokar "dvinuk" kaa nirmaan kar sakate hai. yah dvinuk hi aaj ke rasayanagyon kaa "vyanary maalikul" lagata he. unhone yah bhi kaha ki bhinn bhinn padaarthon ke parmaanu bhi aapas main sanyukt ho sakate hai. yahaan nishchit rup se kanad rasinic bandhata kii ore ingit kar rahe hai. vaisheshik sutara main parmaanuon ko satat gatisheel bhi mana gaya he tathaa dravya ke sangrakshan kii bhi baat kahi gai he. ye baaten bhi aadhunik manyataon ke sangat hai.
 rasinic bandhata ko or adhik spasht karte hue jain darshan main kaha gaya he ki kuch parmaanuon main snigdhata or kuch main "rukshata" ke gun hote hai tathaa aisi bhinn prakruti vaale parmaanu aapas main sahajata se sanyukt ho sakate hai jabaki samaan prakruti ke parmaanuon main saamanyat: sanyog kii pravriti nahin hoti. aisa abhas hota he ki jaise aayani bandhata kii vyakhya kii ja rahi he.
 praayogic rasayan main kaam aane vaale upkarnon par bhi pracheen bhartiya rasayan shaastra main vistaar se charchaa hui he. rasinic prayogon evam aushadhi virachan ke liye rasayanajna 32 koti ke upkarnon kaa prayog apni prayogshaala main karte the, jinaki sahaayta se aswan, sanghanan, urdhvapathan, dravan aadi sabhi prakaar kii kriyaayein sampadit kii ja sakati thim. inamen se bahuton kaa vyavhaar aaj bhi aushadhi virachan ke liye vaidya kar rahe hai. prayogshaalaon ke leout kaa bhi varnan rasaratna samucchy main miltaa he. granthon main anek prakaar kii kundiyon, bhatthiyon, dhaunkaniyon evam crusibilon ke vishad vivaran uplabdh hai. inaki bhinnata dhaatukarm athwa rasinic prayogon ke liye upyukt taap pradaan karne kii unki kshamta ke kaaran thi. rasaratna samucchy main mahagajuput, gajuput, varahaput, kukkutput evam kapotput bhatthiyon kaa varnan he, jo keval prayukt upalon kii sankhya or unki vyavastha ke aadhaar par 7500 se 9000 tak kaa bhinn-bhinn taap utpann karne main samarth thim. udaahranarth, mahagajuput ke liye 2000, parantu nimnatam taap utpann karne vaali kapotput ke liye keval 8 upalon kii aavashyaktaa padati thi. inke dwaara utpann tapon kii bhinnata aadhunik takneekee dwaara siddh ho chuki he. 9000 se bhi adhik taap ke liye vagbhatta ne chaar bhatthiyon kaa varnan kiya he- angarakoshthi, patalkoshtee, gorakoshthi evam mushakoshtee. patalkoshtee kaa varnan lohe ke dhaatukarm main prayukt hone vaali aadhunik "pit fernes" se atyadhik samya rakhata he. dhaatu pragalan ke liye bhatthiyon se ucch taap praapt karne ke liye bharadwaj muni ke vrihad vimaan shaastra main 532 prakaar kii dhaunkaniyon kaa varnan kiya gaya he. isi granth main 407 prakaar kii crusibilon kii bhi charchaa kii gai he. inamen se kuch ke naam hai- panchasyak, truti, shundalak aadi. somdev ke rasendra chudamani main paarad-rasayan ke sandarbh main jis urdhvapathan yantra tathaa koshthika yantra kaa varnan he, uskaa avishkaar kisi nandi naamak vyakti ne kiya tha.
 bhattiyon ke bina dhaatukarm kii kalpana nahin kii ja sakati. bharat kii bhattia vishwaprasiddh raheen he. 18veen shatabdi tak anekon british prekshak yahan ke lauhanirmaan evam bhattiyon se itane prabhavit hue the ki unhone louh nirmaan kii kuch prakramon ke bare main vistaar se likhakar england bheja tha. james franklin naamak britani ne bhartiya bhatthiyon or lauhanirmaan ke prayek paksh ke bare main vistaar se likhaa tha. usne ant main poocha he, "kya vishwa kii koi anya bhatti in bhattiyon se spardhaa kar sakati he?" isi prakaar, madras sthit sahaayak sarweyre general capten je cambel ne likhaa, "bhartiya lohe ke bare main maine jo dekha he, sahi kahoon to bharat kaa sabase ghatiya loha england ke sabase uttam lohe jaisaa he."
 rasayan ke kshetra main vishwa main pracheen bharat kii prasiddhi mukhyat: apane dhaatukarm kaushal ke liye rahi he. madhyakaal main bharat kaa ispaat europe, china or madhyapurv ke deshon tak pahunchaa. itihaas main damishq kii jin apurv talavaaron kii prasiddhi he ve dakshin bharat ke ispaat se hi banaai jaati thim. aaj se 1500 varsh purv nirmit or aaj bhi jang se sarvatha mukt dilli ke mahrauli kaa stambh bhartiya dhaatukarm kii shreshthata kaa pratik he. yahi baat british museum main rakhe bihar se praapt chauthi shatabdi kii tambe se bani buddha kii 2.1 meter oonchi murti ke bare main bhi kahi ja sakati he. bharat main atyant shuddh jasta evam pital ke utpaadan bhi pramanit hai.
 kautilya ke "arthshaastra" main loha, tamba, rajat, swarna, sisa evam tin dhaatuon ke ayskon kii sateek pahchaan uplabdh he. lohe ke liye raktabh bhure hemetic evam kauwe ke andey ke rang vaale magnetic tambe ke liye copper piritis, mailaakite, ageurite evam netive copper, rajat ke liye netive silver, swarna ke liye netive gold, sisa ke liye rajat athwa swarna mishrit gailena evam bang ke liye kesetirit ayskon kii unke rangon ke aadhaar par pahchaan varnit he. sanskrit sahitya main paarad ke sinabar tathaa jast ke calamine ayskon kaa samuchit varnan uplabdh he. arthshaastra main hi anekon ayskon main mishrit carbonic ashuddhiyon se mukti kii kriya bhi varnit he. iske liye ucch taap par garm kar vighatit karne kaa vidhaan he. acarbonic ashuddhiyon se mukti ke liye rasaratna samucchy main ayask ke saath bahr padaarth, flux ko milakar or is mishran ko garm kar unhen dhaatumal ke rup main alag kar dene kaa vidhaan he. dhaatu virachan ke sabhi utkhanan sthalon par ye flux praapt hue hai. udaahranarth, silica ke nishkasana ke liye chuunaa pathar kaa prayog aam baat thi taaki calcium silicket pruthak ho sake. ye sabhi baaten aaj ke dhaatukarm vigyaan se asangat hai. saamaanya dhaatuon main loha|lohe]] kaa galnaank sarvaadhik he- 1500 degree celsius. hamaare vaigyanik purvaj is ucch taap ko utpann karne main safal rahe the. bataaya hi ja chukaa he ki iske liye prayukt patalkoshtee bhatthi aaj kii pit fernes se milti-julati thi. anya teen bhatthiyon-angarakoshthi, mushakoshtee evam garkoshthi ke upyog kii bhi anushansa vagbhatta ne kii he. vagbhatta ne hi louh dhaatukarm ke liye bharjan evam nispathan kriyaaon kaa bhi sangopang varnan kiya he. louh ayask ke nispathan ke liye hingul kaa upyog kiya jaataa tha tathaa bharjan ke liye chhichhli bhatthiyon kii anushansa kii gai he, jo purnat: vaigyanik he. in prakriyaaon main oxykrut arsenic, gandhak, carbon aadi mukt ho jate the tathaa pheras oxide, ferick main parivartit ho jaataa tha. sukhad aashcharya kii baat he ki rasaratna samucchy main chah prakaar ke carbinikrut ispaton kaa ullekh he. brihatt samhita main lohe ke carbonikaran kii vidhi sampoorn rup se varnit he.
 yah itihaas sammat tathy he ki vishwa main tambe kaa dhaatukarm sarvapratham bharat main hi prarambh hua. mehrgarh ke utkhanan main tambe ke 8000 varsh puraane namoonay mili hai. utkhanan main hi ayskon se tamba praapt karne vaali bhatthiyon ke bhi avshesh mili hai tathaa flux ke prayog se louh ko aayran silicket ke rup main alag karne ke pramaan bhi praapt hue hai.
 nagarjun ke rasaratnakar main ayask sinabar se paarad ko praapt karne kii aswan vidhi varnit he. aisi hi vidhi rasaratna samucchy tathaa sushrut evam charak samhitaon main bhi di gai he tathaa aswan ke liye dhenki yantra kii anushansa kii gai he. smaraneey he ki is vidhi kaa aadhunik vidhi se ascharyajanak samya he. charak ne paarad ke shodhan kii 108 vidhiyaan likhi hai.
 govind bhagwatpaada ne apane ras hridayatantr main paarad ko sisa evam vang se pruthak karne kii vidhi likhi he. rasarnavam main vang ke dhaatukarm kaa varnan karte hue sisa ke dhaatukarm kaa bhi ullekh kiya gaya he. sisa ko ayask se praapt karne ke liye hathi kii haddiyon tathaa vang ke liye bhainse kii haddiyon ke prayog kaa vidhaan diya gaya he. spashtat: haddiyon kaa calcium flux ke rup main kaary karte hue ashuddhiyon ko calcium silicket dhaatumal ke rup main pruthak kar detaa tha. aaj bhi aadharbhoot prakriya yahi he yadhyapi calcium ko jaivik shrot ke rup main na prayog kar acarbonic yogic ke rup main milaayaa jaataa he. kesetirit ke oxykrut vang ayask ke apchayan ke liye vishisht vanaspatiyon kii anushansa kii gai he, jo carbon ke shrot kaa kaary karti thim.
 jast evam anya dhaatu, jo pracheen bharat main apni adbhut mishra dhaatu nirmaan kshamta ke kaaran atyant mahatvapurn thi, inhen calemine ayask se praapt kiya jaataa tha. iske dhaatukarm kii bhaththiyaan, jo rajasthan main praapt hui hai, ve isa purv 3000 se 2000 varsh purv tak kii hai. dhaatukarm main mukhya pad aswan kaa hi he jo aadhunik samay main bhi prasangik he. rasaratna samucchy main sampurna vidhi varnit he. smaraneey he ki 1597 main libaviyas naamak vyakti ise bharat se lekar europe pahunchaa. 1743 main wiliam champion naamak angrej ne calamine ayask aadhaarit dhaatukarm ke avishkaar kaa daawa karte hue iske patent ke liye prarthana patr diya. parantu kalai khul gai or pataa chalaa ki vah samast takneekee bharat main rajasthan kii javaar khaanon se lekar gaya tha. iske liye uski atyadhik bhatrsana kii gai.
 nagarjun ke ras ratnakar main rajat ke dhaatukarm kaa varnan to vismayakari he. netive silver ko sisa or bhasma ke saath milakar lohe kii kundi main pighalaaiye, shuddh rajat praapt ho jayega. gailena ayask, jo rajat or sise kaa ek prakaar kaa elaay he, ko to bina baahar se sisa milaae hi galaaye jane kaa vidhaan he. yah vidhi aaj kii kuflation vidhi se ascharyajanak samya rakhti he. antar keval itnaa he ki aaj kii vidhi main kupel ke andar kisi sanrandhra padaarth kaa lep kiya jaataa he jabaki pracheen kaal main baahar se milaai gai bhasma yahi kaary karti thi. drushtavy he ki kautilya ke kaal main lohe kii kundi ke sthaan par khopadi ke prayog kaa varnan he. yahaan yah khopadi bhi sanrandhra padaarth kaa hi kaary karti thi, jisamen sisa avashoshit ho jaataa hoga.
 kautilya ne likhaa he ki swarna ko netive rup main nadiyon ke jal athwa chattaanon se praapt kiya ja saktaa he. aisi chattaane pitaabh athwa halke pit-gulabi rang kii hoti hai or inhen todane par neeli dhariyaan drishy ho jaati hai. yah atyant sateek varnan he. atyant shuddh dhaatu kii prapti ke liye jaivik padaarthon ke saath garm karne kaa vidhaan he. sise ke saath milakar bhi shuddh karne kii anushansa he jo aaj kii paddati main koi sthaan nahin rakhti.
