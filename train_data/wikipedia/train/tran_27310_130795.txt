 dhruviya nirdeshaank: 27°57'5975"N 74°68'7235"E
 nirdeshaank: 27°34′34″N 74°41′14″E / 27.575975°N 74.687235°E / 27.575975; 74.687235mithdi marwar rajasthan ke nagaur jile kii ladnun tehsil kaa ek gaanv he.
 mithdi marwar - yah gram marwar kshetra tadanusaar nagaur jile ke uttari purvi dikkone main aabaad kasbaai gram he. yah tehsil evam panchayat samiti ladnun ke paridhiy kshetra kaa purvi seemaant sthit gram panchayat mukhyalay he. swatantraaa ke purv riyasati kaal main yah gram tatkaaleen teen rajput riyasaton marwar, jaipur tathaa bikaner ke madhyavarti ek trikoniya transit point kii tarah mahattavapurn sthaan tha vahiin vartmaan main bhi teen jilon ke samagam kendra ke rup main gram apana vahi bhugolic mahatva banaae hue he. riyasati kaal main gram swayan marwar riyasat kaa seemaant pratinidhi gram tha vahiin gram se 4 kilometre ke pashchaat shekhavati riyasat kaa rajya kshetra prarambh ho jaataa tha, aajkal yahan se sikar jila prarambh hota he. gram se 8 kimi uttar main sthit khoda gram vartmaan main churu jile kii sujangadh tehsil kaa gaanv he jahaan ski riyasati kaal main bikaner riyasat kaa rajya kshetra prarambh hota tha. bikaner rajya kaa kshetra sthaneey bolchaal main thali ke naam se janaa jaataa he. vastut yah teenon kshetra apni apni visisth samskruti bhi rakhte hai tathaa lok jivan main aam jan aaj bhi in kshetron ke liye inhen shabdon karte hai jinaki kaalpanik seemayen bhi nirdhaarit he. is kaaran purv madhya kaal se aadhunik samay tak yah gram teen raajnneetik shakti kendron ke saath saath teen saanskrithik pariveshon ke samagam kaa visisth sthal rahaa he. gram vartmaan main rajya mahamarg 60 par sthit he. yah rajya maarg salaalar balaji dham ko tirth raaj pushkar se jodta he. yah gram panchayat mukhyalay he iske atirikt sampurna ladnun tehsil ko jin teen rajasav sectoron main vibhajit kiya gaya he unamem, ladnun, nimbi jodha ke pashchaat tritiy rajasav sector kaa mukhyalay mithdi marwar gram hi he. ek laghu nagar ke liye aavashyak sabhi tarah kii suvidhaayen yahan uplabdh he. rajasthan rajya kii vidhansabha ke liye parisimit 200 vidhaan sabha kshetron main mithdi marwar ladnun vidhaan sabha kshetra ke antargat pariganit hota he.
 jaagtik drushtikon se hamen sahi samay kaa gyaan nahin he ki is gram kii sthapana kab tathaa kisne kii thi tathaapi rajputkaaleen riyaasaton ke uttarvartti kaal main yahan maanav bastiyon kaa sthapit hona prarambh ho gaya tha. katipay aitihaasik saakshyon evam jan shrutiyon ke anusaar 700 AD. yaa isse purv yah sthaan us maarg par sthit tha jo tatkaaleen do riyasaton kaa sangam sthal tha. isi pracheen maarg se vyapaaree, yatri, sadhu santon ke dal, sthaneey str ke vyapaaree jinhen banjaara kaha jaataa tha aate jate the iske atirikt kai baar senaayen bhi marwar evam shekhavati main avaagaman hetu isi maarg kaa prayog karti thi. gram kii purvi seemaa main pravesh karte hi ek chota sa talab tha jise sthaneey boli main nadee yaa tilaiya kaha jaataa tha. is talab main praaia barsaat kaa pani sangrahit rahata tha. maarg se guzaranen vaale yatri praaia: yahan pani pine, vishram karane to kabhi raatri vishram ke liye yahan thaharte the kyonki yatriyon ko swayan ke liye tathaa apne pashuon ke liye pine ke mithe tathaa svachh pani kii sahaj uplabdhta thi. saath hi is tilaiya ke ird gird bargad tathaa pipal ke vriksh ise vishram hetu or bhi praasangik bana dete the. is tilaiya kaa naam hamen riyasatkaaleen dastavejon main piparni nadee yaa pipli nadee miltaa he. riyasati kaal main teen riyasaton kaa sangam honen ke kaaran jodhpur maharaja is sthaan ke rajnatik evam bhugolic mahattav ko samajhate the. riyasati kaal main jahaan rajya kii adhikansh bhoomi jaagiron main vibhakt hokar sthaneey samant, jagirdir, jameendaar athwa thakuron ke adheen prashasit hoti thi vahiin mithdi gram sadaiv khalsa rahaa tha. gyatavya he ki khalsa bhoomi kshetra athwa gram ke sthaneey prabandhan kaa uttardayittav swayan kendriya prashasan arthath sidhe maharaja ke adheen rahata tha. isi kaaran ham maan sakate hai ki marwar rajya ke liye is gram kaa mahattav kinchit adhik rahaa tha. in sampurna visheshtaon ke nimitt katipay kaaran rahen the jinke kaaran vibhinn jan samudaayon, jatiyon, pariwaron nen yahan sthaayee rup se rahanaa prarambh kiya tathaa samay ke saath saath kramik rup se gram aabaad hota gaya. ek transit kendra se kasbe ke swaroop main aanen tak mithdi marwar gram kii vikaas yatra ke kai charan he, jinka ullekh nimna he -
 kadvasra evam swaamiyon ke pashchaat jakhad gautreey kuch jat krishak pariwaron nen yahan rahanaa prarambh kiya tha. graamy saamaanya saamaajik jivan kii pramukh jati jisne is gram ko apne nivas ke liye chaynit kiya vah nishchit rup se vanik the jinhen saadharantaya baniyaa kaha jaataa he thi. vastut yah sabhi haryana kshetra se pravrajan kar kramash yahan tak pahunche agarwal parivaar the jinke kai gautron, upagautron ke parivaar yahan kramash aabaad hote rahe. gram main saarvajanik hitay kai suvidhaayen uplabdh he, vichaarneey tathy yah he ki 2012 main nirmit hue bharat nirmaan rajeev gandhi seva kendra ke atirikt ab tak sabhi suvidhaon kaa nirmaan evam bhautik sansadhano kii uplabdhta gram ke agarwal evam anya bhamaashahon ke aarthik sahyog se hi sambhav ho pai he. vartmaan main sarvaadhik awaas meghavaal pariwaron ke he parantu ve kab tathaa kahan se aakar yahan based iskaa koi pramanik ullekh nahin miltaa he. brahman jati kii kai up jatiyaan tathaa kai gautra nivas karte hai. khandelwal samaaj pariwaron kii sarvaadhik sankhya he jinka ek pruthak mohalla he. gram main inhen gowla kaha jaataa he. goud samaaj brahman pariwaron kii bhi acchhee khaasi sankhya nivas karti he. inke alaava jangid,daadhich, joshi, rinvaan aadi brahman parivaar bhi kramash yahan basate gaye. vishwa gram kii paribhaasha ko saakaar karte hue katipay shilp kala se judi jatiyaan yatha kumbhakar, swarnakaar, charmkaar, karmar, rajgir ityaadi yahan basate gaye tathaa unki santatiyaan badhati gai. 1825 main mulat chouhan rajput vansh se dharm parivartit kar islam dharm grahan karane vaali muslim jati kaayamkhani ke kuch sadasyon ko yahan kii bhoomi main se 500 bigha bhoomi baapi ke rup main milne ke baad yahan aakar bas gaye. yah bhumidaan shekhavati ke ek sainik sardaar ko jodhpur maharaja nen diya tha. vartmaan main kaayamkhani pariwaron kii sankhya 100 se bhi adhik he. is prakaar ek vishram sthal samay ke saath saath vikaas karata karata aaj ek kasbe kaa rup le chukaa he. 
 gram mithdi marwar kii bhugolic sthiti
 nagaur jile kaa yah bhu bhaag rajasthan kii paramparaagat jalwaayu vaala kshetra he. aravali pahadiyaan rajya ke dakshin-pashchim main 1721 meter unche guru shikhar se purvottar main khetadi tak ek rekha banaati hui guzarati hai. rajya kaa lagbhag 3/5 bhaag is rekha ke pashchimottar main va shesh 2/5 bhaag dakshin-purv main sthit he. rajasthan ke ye do prakritik vibhaajan hai. behad kam pani vaala pashchimottar bhubhag retila or anutpaadak he. is kshetra main vishaal bhartiya registan thar nazar aata he. sudur pashchim or pashchimottar ke registani kshetron se purv kii ore badhane par apekshaakrit utpaadak va nivas yogya bhoomi he. sudur pashchim main vaastavik marusthal, banjar bhoomi va ret ke tilon ke kshetra hai, jo vishaal bhartiya registan kii hridayasthali kaa nirmaan karte hai is bhaag main jaisalmer, barmer, jalaur, sirohi, jodhpur, bikaner, ganganagar, jhunjhunu, sikar, paali va nagaur jilon kaa sanmpurn kshetra pariganit hota he. in sabhi zilon main vistaarit pashchimottar ke retile maidaanon main mukhyat: lavniya yaa kshareey mitti pai jaati he. pani durlabh he, lekin 30-60 meter kii gaharaai par mil jaataa he. vidambana he ki gram mithdi kaa bhumigat jal yah kshetra bhi ati kshareey honen se purnataya anupayogi he. rajasthan kii jalwaayu vividhta liye hue he, ek ore ati shushk to duusari ore ardra kshetra hai. ardra kshetron main dakshin-purv va pus rvi zile aate hai. aravali ke pashchim main nune varsha, ucch dainik evam vaarshik taapmaana, nimna ardrata tathaa teevr hawaaon se yukt shushk jalwaayu he. mithdi marwar kaa kshetra thar registan ke madhya pashchimi kshetra main pariganit hota he. ise ham arddh shushkeey jalwaayu kshetra maan sakate hai jahaan greeshm ritu main taapmaana bahut unchaa chalaa jaataa he jiske kaaran greeshm kaal main din ke samay bhayankar lu chalati he vahiin praaia raatri ko bhi taapmaana koi zyada raahat dene vaala nahin hota he. sardiyon main haad kanpa dene vaali sardi main uttari hawaaon ke chalane ke kaaran kai baar saamaanya jan jivan prabhavit ho jaataa he. varsha ritu purnataya monsooni hawaaon par nirbhar he, praaia 25 june ko monsoon kaa aagaman mana jaataa he, jiskaa doosraa charan 15 agast se prarambh mana jaataa he. upaj ke aadhaar par dekha jaae to is kshetra kii bhoomi koi adhik urvara shakti vaali nahin he. krishi kaary purnataya varsha par nirbhar karata he, sinchai ke kisi bhi vaikalpik saadhan kaa prayog nahin kiya jaataa he kyonki yahan kaa bhumijal atyaadhik baari evam kshareey he jo na to krishi kaaryon ke liye upyukt he na hin peyajal ke rup main kaam aata he. thar tulya vanaspati kshetra honen ke kaaran van kshetra ati viral he. khejadi, royda, kankeda, ker, khayr, babul ke atirikt neem, pipal, bargad, shisham, sares aadi vriksh paae jate hai. ber, khinp, sinia, dhamasa, inot, sarkanda jaise jhaadi varg ke padap is kshetra main hote hai. varsha par aadhaarit krishi se kisaan varg yahan mukhyat bajra, guar, moth, moong ke saath urad jaisi fasalon kii kheti karte hai. bhoomi kii urvara shakti tritiy str kii honen ke kaaran prati bigha anaaj kaa utpaadan saamanyatya kam hota he. gram main adhikansh khet laghu jot vaale hai. mithdi gram basaavat kii drushti se purv se pashchim disha main lambotra sa hota gaya he. uttar se dakshin disha main gram kaa vistaar apekshaakrit kam he. aabaadi ke alaava gram kii krishi bhoomi, padati jameen kaa koi zyada vishaal kshetra gram ke kul kshetrafal main nahin aata he jansankhya 2001 ke aankadon ke anusaar gram kaa kul bhuni kshetrafal 1055 hactor 1055) he. gram main aabaad pariwaron kii sankhya 782 he jabaki nivaasiyon kaa ek vishaal bhaag vartmaan main anyatra rahata he. isi bhoomi kshetra main kai bhubhag ese bhi he jo rajasav vibhaag kinwa gram panchayat kii bhoomi maani jaati he. pashchimi disha main lagbhag 1.50 kimi kii duuri par sithit auran bhoomi kaa naam riddhi talai hakehalaata he. gram kii purvi disha main aakaani naamak auran jameen he. gram ke uttar main 150 kimi kii duuri par pih talai kaa chota auran kshetra he vahiin gram ke dakshin main sthit auran bhoomi ko roopaani talai ke naam se janaa jaataa he jisamen muslim samudaay kii sabhi jatiyon kaa kabristaan 12 bigha kshetra me he. gaanv kii uttari seemaa se lagi ek auran jameen he jahaan sarv samaaj kaa shmashaan he. janaganana 2001 main pariwaron kii kul sankhya 481 thi jo 2 010 tak pariwaron kii sankhya 782 ho gai he.. gram kii purvi disha main 500 bigha charaagaah surakshit kshetra he. rajasthan ke vibhinn mukhya nagaron se duuri nimnanusaar he -
 mithdi marwar gram apni visisth bhugolic sthiti ke kaaran nagaur jile ke is 20 - 25 graamon se bane ek pruthak gramin vrutt kaa kendriya gram he. yah rajya maha maarg sankhya 60 par deedwanaa se lagbhag 24 kimi ishan disha main vahiin saalasar dham se thik 21 kimi vivy dikkone main sthit he. yah rajya maha maarg saalasar balaji dham ko tirthraj pushkar se jodta he. iske atirikt purb disha main husseinpura evam husseinpura kii dhani graamon se hokar ek pakki link sadak nechawa tak bani hui he jo gram ko rajya maha maarg sankhya 7 se jodatii he. yah maarg saalasar dham se sikar tak jaataa he, jahaan se jaipur, churu tathaa jhunjhunu ko rashtriya mahamarg sankhya 11 evam 65 ko sadaken jaati he. gram se ek pakki sadak jaswant garh hote hue sujangarh evam ladnun ko gram se jodatii he. vahiin samipsth gram panchayaton phiravasi, lachadi tathaa dhyava tak bhi pakki sadakon ke kaaran avaagaman sugam evam sulabh he.
 mithdi loksabhaa nirvachan kshetra nagaur ke antargat aanen vaala gram he. 13 veen loksabhaa ke chunaavon se purv ladnun tehsil kaa sampoorn kshetra churu loksabhaa kshetra main sammilit hota tha, parantu chunaav purv hue nae parisemen main yah kshetra apne grih jile nagaur main sammilit kar diya gaya tha. vartmaan main shri chotu ram choudhary yahan ke nirvaachit saansad he. rajasthan rajya kii vidhaan sabha ke nimitt yah ladnun vidhaan sabha nirvachan kshetra ke antargat aata he. 14 veen rajasthan vidhaan sabha chunaavon ke dwaara shriman thakur manohar singh yahan ke vidhayak chaynit hue hai. bharat main sthapit tristareey panchayat raaj vyavastha ke antargat gram mithdi sabase nichle str kaa nikaay arthath gram panchayat mukhyalay he. mithdi gram panchayat ke antargat mithdi gram ke saath purvottar disha main avasthit gram tiloti tathaa pashchim disha main lagbhag 2 kilometre kii duuri par basii do dhaniyan - revada kaa baas tathaa dobra kaa baas bhi sammilit he. sampoorn gram panchayat 12 vaardon main vibhakt he. gram panchayat ke mukhiya kaa padnaam gram sarpanch he. shrimati nirmala devi aalmoia vartmaan main gram kii sarpanch he. sabhi vaardon ke ward panchon kaa chunaav swatantra rup se sarpanch pad ke saath hota he. wardpanchon main se sarv sammati se athwa chunaav se up sarpanch kaa chayan hota he. iske atirikt sarkari prashasan ke taur par gram panchayat str ke do karmchaaree kaary karte hai - pratham patawaari jo tehsil str ke adhikari tehseeldaar kaa gram pratinidhi carmik hota he tathaa gram sachiv yaa gram sevak jo tehsil str ke adhikari vikaas adhikari kaa pratinidhi hota he. ab ek anya pad kaa srijan or kiya gaya he jiskaa pad naam gram sahaayak he jo gram sachiv ke sahaayak ke taur par kaary karata he. patawaari mulat gram kii aabaadi bhoomi, krishi bhoomi, charaagaah bhoomi, angore bhoomi ke saath saath gram kii kul bhoomi jise sthaneey bhashaa main kankad kaha jaataa he, kaa sampurna lekha jokha rakhata he. gram sevak sarkari yojanaon ko gram panchayat ke sahyog se kriyanvit karata he, saath hi vah gram kaa janm mrityu register bhi hota he. gram mithdi marwar main sadar bazaar main hi maujii das ji kii dhuni ke peeche patwaar karyaalay he tathaa deedwanaa rod par aspataal ke aage gram panchayat karyaalay he jahaan gram sevak kaa karyaalay he. rajasthan rajya rajasav vibhaag nen ladnun tehsil ke sampoorn graamy kshetra ko teen rajasav kshetron main vibhajit kar rakhaa he. yah teen kshetra hai 1. nimbi jodhan 2. jaswantgarh tathaa 3. mithdi. prayek rajasav khand ko rajasav vrutt kaha jaataa he tathaa prayek vrutt main mukhyalay ke aas paas ke kai gaanv, dhaniyan sammalit hoti he. rajasav vrutt mithdi ke antargat aanen vaale gaanvon kii sankhya .... he. rajasav vrutt kshetra kaa adhikari rajasav nireekshak kehalaata he. varsh 2012 main rajasthan sarkaar kii naveen yojana - bharat nirmaan yojana ke antargat bharat nirmaan rajeev gandhi seva kendra kii sthapana nav nirmit bhawan main kii gai he jo gram janon ke liye ek bahuudeshshi seva sthal ke rup main kaam kar rahaa he. vartmaan main rajasav nireekshak tathaa gram sachiv kaa karyaalay yahi bhawan he.
 gram mithdi marwar paramparaagat bhartiya ganga jamuni samskruti ko apne aap main samahit kar ek pratimaan ban jaane vaala gram he. gram kii jansankhya ke vartmaan aankade chaahe koi bhi naveen tathy pradarshit karen parantu yah satya baat he ki is gram kaa kshetra main visisth mahatva honen kaa mukhya kaaran gram main vanik pariwaron kii aabaadi kaa sarvaadhik hona tha jo aaj bhi he. mithdi main vibhinn gautreey agarwal pariwaron kaa vishaal jan samudaay nivas karata tha. in pariwaron main se adhikansh aaj apne vyapaar vaanijya ke nimitt mumbai, kolkata, assam praant ke katipay nagaron, hyderabad, surat, parbhani, juthalibari ,dimapur, chatagaanv tathaa idur aadi kshetron yaa nagaron main pravasi ho chuke hai tathaapi in pariwaron ke nivas sthal, achal sampattiyaan, unke dwaara jan hitarth karwaae gaye nirmaanon kaa satat upyog yah darshit karata he ki agarwal parivaar bhi swami pariwaron kii bhanti gram ke praarambhik nivaasiyon main the. yadi ham agarwal pariwaron main se sarvaadhik paariwarik vistaar vaale manavat parivaar kii vanshavali kaa adhyayan karen to gyaat hota he ki lagbhag 700 varsh purv narnol se pravrajan kar mithdi main aakar basane vaale pratham agarwal parivaar ke mukhiya shri badri narayan manavat the jo mulat bansal gautreey evam manavat upagautra shakha se sambandhit the. manawaton ke hi ek vanshaj shri harji ram manavat ko jodhpur maharaja kii ore se gram ke rajasav adhikari kaa pad patawaari mila tha, unki santati baad main patawaari upnaam yaa sah-gautreey naam se prasiddh ho gai. gram ke bhautik vikaas main in donon pariwaron kaa yogadan avismaraneey he. agarwal pariwaron main anya he bazaari, bhadech, kandoi, gaadodiya, jhuria ityadi. gram kaa purvi aabaadi kshetra do raaston ke ird gird basaa hua he, pratham rasta sikar jile ke nechawa gram ko jaataa he vahiin dusraa maarg gram phiravasi kii ore jaataa he, in donon raaston ke aas paas meghavaal samudaay kii bastiyaan he. yahan nivas karane vaale pramukh meghavaal aaladiya, roshan, rathi, bhaati aadi upagotron se sambandhit he. yah sabhi parivaar anusuchit jati varg main pariganit hote hai. isi varg kii katipay anya jatiyon ke parivaar bhi yahan nivas karte hai yatha nik, harijan, ginwaria, nat, saansi aadi. anusuchit jan jati varg main pariganit meena jati ke pariwaron ke bhi gram main awaas hai. 
 gram main islam dharm ke anuyaayi kaayamkhani pariwaron kii achachhi jansankhya nivas karti he. kaayamkhaniyon ke atirikt muslim chheenpa tathaa muslim maniar athwa lakhaaron ke bhi parivaar yahan nivas karte he. gram ke sadar bazaar se pashchim main bahut sundar vaastu kala kaa udhaaharan detii vishalkay masjid dikhaai detii he, iske peeche hi muslim basti he jise aamtaur par kaayamkhaniyon kaa mohalla athwa kaayamkhani kotdi kaha jaataa he. apratyaashit rup se gram main rajput jati ke kuch hi parivaar nivas karte hai jo sathi shekhavat gautra ke hai. jat krishak pariwaron ke bhi apekshaakrit kam parivaar nivas karte hai. inamen gram ke pratham nivaasiyon main sammilit kadvasra gautra ke alaava jakhad, sou, chaahar tathaa benda gautreey katipay parivaar nivas karte hai. iske atirikt mirasi, dhaadhi, nat tathaa saansi jati ke parivaar bhi rahete hai. gram main brahman jati kii khandelwal shakha ke kaaphi parivaar nivas karte hai. gaanv main inhen saadharantaya gowla,rinava,chotia tathaa joshi kaha jaataa he tathaa inkaa ek pruthak mohalla he. goud gautreey pariwaron kii bhi acchhee khaasi sankhya he iske atirikt jangid,daadhich,brahman parivaar bhi nivas karte hai. do teen daakut parivaar bhi rahete hai. yahan based hue sabhi kaayamkhani parivaar ibrahimkhani up gautreey khaanp ke he jinka sambandh fatehpur ke kaayamkhani nabab aahf khan se he. yahan aakar based kaayamkhaniyon kaa pramanik itihaas he. shilp karm se judi kai jatiyaan gram main nivas karti he, jinamein kumhaar, swarnakaar ityadi pramukh he. jinke kaaphi parivaar yahan aabaad he. shri dhira ram jaangid gram ke sarpanch bhi rahe hai saath hi unki gananaa gaanv ke bhamaashahon main hoti he. inhonen rajkeey ucch madhyamik vidhyalay main ek vishaal kaksha kaksh kaa nirmaan karvaa kar 2005 main janata janardan kii seva main bhent kiya tha. kumhaaron ke pariwaron kii sankhya bhi kaaphi he parantu vartmaan main sabhi kumhaar jati ke log apne paramparaagat kaary ko chhod kar anya vyavasaaon se aajeevika jutate hai. gram main sabhi dharmavalambi evam vibhinn jatiyon ke nivasee gahari dharmik sadbhaavna ke saath mil jul kar rahete hai. tyonharon, saamaajik utsavon, vivaah aayojanon main paraspar khaanaa pinaa, ek duusare ke sukh dukh main bhaagi banane kii sabhi kii sahabhaagita anukaraniya he. iskaa sabase bada udhaaharan he aam guwad athwa sadar bazaar sthit maujii das ji kii dhuni jo ek puraane evam vishalkay bargad ke neeche bani hui he. bargad ke neeche tathaa dhuni sthal ke aage vrittakar gatta bana hua he jis par din bhar gram ke vruddh janon kii baithken lagi rahati he, ve apne puraane anubhav sunaate rahete hai, nai peedi ke yuvajan tathaa balak unase jivan jine kii sikh lete rahete hai. is prakaar kii vaartaon ko bat kehani athwa hathai kaha jaataa he. garmi ke dinon main yah parisar logon se ata rahata he. ek do mandaliyon main taash kii bajiyaan to kai dal chapad pasa, charbar jaise mind impruving khelon kii bisaat bichaate hai.
 gram prarambh se hi vanik janon kii janm bhoomi evam karm bhoomi rahaa tha astu saarvajanik suvidhaon kii uplabdhta kii drushti se sadaiv saubhagyashaalee rahaa he. ek nagar str kii sabhi suvidhaon se gram labhanvit rahaa he.
 shaikshanik suvidhaayen
 shiksha ke prati gram janon kii jaagrukta kaa pratik he yahan kaa rajkeey senior secondari vidhyalay, jo swatantraaa ke purv us samay praathmik paathshaala ke rup main sthapit hua tha jab vartmaan samipsth shaharon yatha deedwanaa, jaswant garh, ladnun, sujangadh main koi bhi tathaa kisi bhi str kaa rajkeey shikshanalay nahin tha. mananeey jodhpur maharaja ke adeshon se 1929 main satahi taur par evam 1931-1932 satr se aupchaarik rup se vidhyalay kii sthapana hui jiskaa taatkaaleen naam shri darbar hindi loar primari paathshaala tha. paathshaala kaa pratham vaidhanik satr do kakshaon - pratham evam dwitiya se prarambh hua tha jinaki kul chaatr sankhya 43 thi. paathshaala kaa prabandhan jila shikshanalay nagaur ke adheen tha. yahan niyukt pratham adhyaaapak shri meghraaj sharma the. vidhyalay ke liye ek vishaal sudrudh bhawan gram ke bhamashah shri jivan ram jaisraj gaadodiya nen janhit main daan diya. 1951 main vidhyalay ek nae vishaal, sundar tathaa bhavy bhawan main sthaanantarit kar diya gaya jiskaa nirmaan bhamashah form shriman ram dayaal ghasi ram badruka hyderabad dakshin nivasee nen karavaaya tha. isi satr 1951-52 main vidhyalay ucch praathmik str main kramonnat hua. purana bhawan vidhyalay se jude hua chatravaas main parivartit kar diya gaya jo aaj bhi jivan chatravaas ke naam se vidhyalay se sambandhit avyav he. 1966 main rajya sarkaar nen vidhyalay ko madhyamik str main kramonnat kar diya jo us samay lagbhag 20 kilometre kii paridhi main ek maatr madhyamik vidhyalay tha. kai duurastha gaanvon ke chaatr yahan kii chatravaas suvidha kaa laabh uthaa kar adhyayan karte the. praathmik kakshaon ko gaanv ke madhya sthit ek anya bhawan main sthaanantarit kar di gayi jise rajkeey patawaari praathmik paathshaala ke rup main janaa jaataa he. madhyamik vidhyalay main gram ke anya agarwal bhamshaah pariwaron yatha patawaari, bazaari, bhadech, kandoi aadi nen naveen kakshon kaa nirmaan karvaa kar vidhyalay ko bhautik sansadhano se samrudh kar diya. 1995 main rajya sarkaar nen ise senior secondari vidhyalay kaa str pradaan kar diya tathaa do vaikalpik vishyon manviki tathaa vaanijya sankaay kaa adhyayan prarambh hua. yah vidhyalay rajasthan madhyamik shiksha board kaa pariksha kendra bhi he. vartmaan main vidhyalay main kaksha naveen se barahavin tak adhyayan hota he. gram main rajkeey str par shiksha pradaan karane vaali sansthaaon kii suchi nimna he -
 chikitsa evam swasthya suvidhaayen : 
 gram main san 1951 main sthapit rashtriya aushadhaalay he jise 1961-62 main rajkeey praathmik chikitsa kendra ke rup main manyata mil gai thi. vartmaan vitt varsh main 2012-2013 main rajya sarkaar nen ise saamudayik swasthya kendra ke rup main kramonnat kar diya he.
 jal prabandhan :ek marusthaleey athwa arddh marusthaleey gramin parivesh main jal kii sugam evam paryaapt prapti sarvaadhik mahattavapurn aavashyaktaa he. gram kii bhoomi us bhupati kaa ek bhaag he jo fatehpur se deedwanaa tak sankare swaroop main faili hui he. deedwanaa kshetra lavniya utpaadan ke liye prasiddh he. gram kii samast bhoomi main atyaadhik lavanta tathaa floride kii upasthiti ke kaaran jahaan krishi kaaryon ke liye nitant pratikul to he hi iske atirikt na to peyajal ke yogya he na hi nahaane dhone ke. astu peyajal evam prakshalan aadi kaaryon ke liye mithe jal kii purti ek gambheer samasya rahi he. gram ke aabaadi kshetra evam kheton main katipay kunon kaa nirmaan jan hitarth kai vanik pariwaron nen karavaaya tha parantu kisi strot se mithe jal kii prapti nahin hui. 1980 se purv tak peyajal kii aapurti gahan samasya rahi thi. gram ke lagbhag prayek parivaar ke awaas main gaharaa jalkund banaanen kii parampara puraane samay se hi rahi he jisamen barsaat ke pani ko sangrahit rakh kar peyajal ke rup main varsh bhar prayog main liya jaataa tha tathaa yah vvavastha aaj bhi gram ke prayek parivaar dwaara apanaayi jaati he. gram main peyajal kii aapurti hetu rajkeey str par prabandh 1980 se prarambh hue jab jhilmil gaanv main nalkupon kaa jal samipsth gaanv phiravasi tak vahaan bane ucch jalashay ke madhyam se mithdi tak pahunchaaya gaya. prarambh main vyavastha thik rahi parantu anya gaanvon ko bhi is line se jode jaane ke baad dhire dhire jal aapurti aparyaapt ho gai. is sthiti main sudhaar san 1997 main aayaa jab gaanv ke bhamashah bazaari parivaar nen aarthik sahyog dekar mithdi kii shmashaan bhoomi ke dakshini chor par ucch jalashay nirmit hua tathaa nechawa gram main nae nalakup khod kar nai paip line daali gai. iske pashchaat ek anya ucch jalashay kaa nirmaan bhi hua. gram main jaldaay vibhaag kaa karyaalay sthapit kiya gaya jahaan kanishtha abhiyanta anya carmikon ke saath gaanv kii jal vitaran vyavastha ko sambhalata he. gaanv kaa lagbhag prayek awaas jaldaay vibhaag kii jal vitaran pranali se judaa hua he.
 bharat nirmaan rajeev gandhi seva kendra :
 rajasthan rajya kii janata evam sarkaar ke madhya sambandhon ko sameeptha pardaan karane tathaa rajkeey kaamon main paardarshita laane ke udedashy ke saath rajya ke mukhyamantri shriman ashok gahalot nen jodhpur main rajeev gandhi bharat nirmaan seva kendra kii aadharshila rakh kar bharat nirmaan yojana ko saakaar kiya. mukhyamantri nen 5 agast 2012 ravivaar ko praat: jodhpur jila colectrate parisar main rajeev gandhi bharat nirmaan seva kendra kii aadharshila rakhi or shilanyas kar ek mahatti yojana kaa shri ganesh kiya. yah yojana bharat nirmaan ke liye shahari va gramin kshetron main ek samaan suvidhaayen uplabdh karaane ke liye rajya sarkaar kii is patibaddhta ko darshaati he. sarkaar ke kaaryakramon va yojanaon ke prati logon ko jaagruk karne tathaa aam aadmi ko laabh pahunchaanen ke liye yah yojana ek kargar upaagam siddh ho sakati he. yah yojana janpratinidhi, adhikari varg ke saath aam aadmi teenon milakar samanvay tathaa saamanjasy banaakar kaary karen, ke mul mantra par aadhaarit he. yojana se rajya main ab gaanv-gaanv or dhani-dhani ke vyaktiyon ko bhi soochna praudyogiki evam sanchaar ke saadhan or shaharon ke samaan suvidhaayen uplabdh hone lagi he. yah adhinium desh main pratham baar rajasthan main lagu kiya gaya he jiske tahat aam janata ko uske nivas sthaan ke najadik sunwaayee kaa avasar pradaan karne kii vyavastha kii gai he. janata ke samay par kaary hon, adhikari va karmchaaree apane kaaryon main paardarshita banaae rakhen. isi yojana ke tahat mithdi gaanv main bharat nirmaan rajeev gandhi seva kendra kaa nirmaan rajkeey senior secondari vidhyalay ke saamanen, deedwanaa rod ke pashchimi parshv main hua. nav nirmit bhawan main karyaalay, pratiksha kaksh evam nijee sahaayak kaa cameraa, bada pratiksha haul, ekal khidki, sugam evam shikaayat kaksh tathaa saamaanya shauchalay kii suvidhaayen he. kendra ko bahu upyogi tathaa bahu uddeshiy swaroop dene ke liye on line vyavastha hetu broad band internet se joda gaya he tathaa ek computer oparator ko niyukt kiya gaya he. is kendra kaa udghaatan krishi mantri jo sthaneey vidhayak bhi he shriman harji ram burdak ke kar kamalon se hua.
 rajkeey pashu chikitsaalay mithdi :mithdi kii purv disha main sadar bazaar se lagbhag 15 kimi kii duuri saarvajanik gauchar bhoomi kaa 500 bigha kshetra he. is gauchar kshetra kii sthapana hyderabad dakshin pravasi manavat jinhen shri badri narayan ji kii santati honen ke kaaran badruka upakhya naam se janaa ja tha ke vanshaj yug purush raja sahib banket laal badruka ke netrittav main sampann hui thi. ab gram kii awasaiya bastiyaan yahan tak pahunch gai he jise samgr rup se indira colony ke naam se janaa jaataa he. gauchar bhoomi ke prarambh main hi rajkeey patawaari pashu chikitsaalay kaa bhawan tathaa vishaal parisar sthit he. aas paas ke 15 se 20 gaanvon ke liye pashuon kii chikitsa kaa ek maatr aspataal he. vartmaan vitt varsh 2012 - 13 main rajya sarkaar nen pashuon ke liye nishulk davaaiyaan pradaan karane kii yojana nen is aspataal ko bahu uddeshy bana diya he.
 shri bhadech bhawan :
 baking suvidhaayen :
 gram bankig suvidha kii drushti se zyada labhanvit nahin he. yadhyapi gram main 10 se adhik kendra evam rajya sarkaar ke upkram he saath hi aas paas ke lagbhag 15 - 16 gaanv bhi praathmik suvidhaon ke liye isi gram par nirbhar he. saath hi kam se kam 250 pensionurs jinamein adhikansh ritred sainik hai yahan rahete hai parantu abhi tak koi rashtriyakrut bank kii shakha prarambh na hona vichaarneey tathy he. kshetreey str par kaary karane vaali ek bank jaipur thar gramin bank kii shakha avashya 1984 se yahan karyrat he parantu is bank kaa kaary kshetra simit he. gram main ek sahakaari bank bhi he parantu uskaa kaaryakshetra gram main sahakaari str tak hi he. gram main kisi rashtriyakrut bank kii shakha kii sthapana hona praathmik aavashyaktaaon main se ek he. exis bank kaa atm bhi hai. gram jan vartmaan main bankig suvidha ke liye deedwanaa, ladnun, ganedi athwa sujangadh jate hai. vartmaan vittiya varsh ke prarambh ke saath hi is bank kaa naam parivartit ho gaya he, ab ise marudhara gramin bank ke naam se janaa jayega.
 jal nikaas pranali :
 bhartiya aadi sabhyataa sindhu nadi ghati sabhyataa main nagar sthapana purv niojit hoti thi jisaki aadhaar peethika sadakon ko saamaanantar rup se katata jaal hota tha.. gram mithdi kii basaavat yadhyapi us puraatan nagar niyojan kii bhanti to katai nahin he parantu jaisaa kii upar kai baar ullekh kiya ja chukaa he ki agarwal janon kii nivas sthali honen kaa pratifal sadaiv gram hit main hota rahaa he. gram kii mukhya basti jahaan aabaad hui vah vastav main bhoomi kaa adhotal thi. barsaat ke pani kaa aam guwad main hona saamaanya baat thi jo jansankhya evam awaason ke badhanen se dhire dhire gambheer samasya bananaa shuru ho gai. is samasya kaa samaadhaan 1957 main gram ke bhadech parivaar kii vanshavali main gram ram kii sevarth hi janm lenen vaale yug purush mahaamanaa banshidhar ji bhadech ke dwaara hua. shriman nen sampurna kharchaa swayan vahan kar aam guwad se lekar lagbhag 500 meter duuri lambe tathaa 6 feet gaharaai vaale naale kaa nirmaan karavaaya. naale kii samaapti jahaan hoti he vahaan lambi chaudee gahari tilaiya bhi unhonen hi khudwai. aaj 60 varsh se bhi adhik samay vyateet honen ke baad bhi yah naala jyon kaa tyon he saath hi bah tilaiya bhi vidhyamaan he jise aajkal genani kaha jaataa he. vartmaan main gram panchayat nen gaanv kii prayek gali or raaston ke donon ore kahin khuli to kahin band naaliyon kaa pakkaa nirmaan karvaa kar unhen ukt puraane naale se jod diya he. aaj gaanv ke aam guwad tathaa kisi bhi mohalle main barsaati pani evam keechad ityadi nahin rahata he. par ek naveen samasya avashya khadi hui he, jis genani kaa nirmaan kabhi gaanv kii aabaadi se kaaphi dur mana gaya tha vah aaj kaayamkhaniyon ke mohalle ke lagbhag madhya main aa gai he, jisase samipsth awaason ke nivaasiyon kaa varsha kaal main rahanaa dubhar ho jaataa he.
