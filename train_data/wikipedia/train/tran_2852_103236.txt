 hindoodharm main, durvasa ek rishi hai, jo atri or ansuia kii santan the. durvasa shiv ke avatar maane jate hai. durvasa apane krodh ke kaaran mashhoor the. unhone apane shaap se kai logon kii jindagi tabah kar di. isliye ve jahaan kahin jate the log, devtaa kii tarah unka aadar karte the. mahakavi kalidas kii mahaan rachana abhigyaan shakuntalam main unhone shakuntla ko shaap diya tha ki uskaa premi use bhul jayega jo sach sabit hua.
 shrimad bhagwat main ambarish ke saath durvasa ke jhagade kii kahani bahut hi prasiddh he. ambarish bhagwaan vishnu kaa mahaan bhakt tha or sach bolta tha. ambarish ne apane rajya kii sukh, shanti or samruddhi ke liye puri shraddha se ek yajna karaayaa. ekbar, ambarish ne ekadshi kaa vrath kiya. jisamen ekadshi ko vrath kii shuruuaat hogi or dwadashi ko vrath todaa jaataa he. vrath todane ke baad sadhujanon ko bhojan karana hota he. dwadashi ko jab vrath todna kareeb aayaa to ambarish ke ghar durvasa padhaare. ambarish ne durvasa kaa sadar swaagat kiya. ambarish ne unhone bhojan karne ke liye aagrah kiya. durvasa ne ambarish kaa aagrah sweekaar kar liya or kaha ki jab tak wo nadi se snaan karke nahin aate tab tak wo vrath nahin tode. kaaphi samay biit gaya, lekin durvasa nahin aae. ambarish ko brat todna tha. guru varisht ke aagrah par ambarish ne tulsi ke dal se upwas todaa or rishi kii pratiksha karne lage. durvasa ko laga kii ambarish ne unke aaye bina vrath todakar unka apmaan kiya. gussaye durvasa ne apane jataa se ek rakshas paidaa kiya or use ambarish ko maarane ko kaha. usee samay bhagwaan narayan ke sudarshan chakra ne rakshas kaa vadh kar diya or ambarish kii raksha kii. iske baad sudarshan chakra durvasa kaa peechha karne laga. bhay se kaatar durvasa ne pehle brahma or phir shiv ke paas apni raksha ke liye gaya. donon ne durvasa ko bachaane main apni asamarthta jataai or kaha ki wo ambarish se kshamaa maange. durvasa ne aisa hi kiya. ambarish ne bhagwaan vishnu ko yaad kiya or unase durvasa kii raksha ke liye prarthana kii. haalanki shiv puraana main kahani thodi bhinn he. shiv puraana ke anusaar, ambarish ne durvasa ko bhojan karaane se pehle vrath todkar durvasa kaa apmaan kiya. isliye durvasa ne ambarish ko maarane kaa nirnay kar liya. ambarish ko bachaane ke liye sudarshan chakra utpann hua. lekin durvasa ke rup main saakshaat shiv ko paakar vah ruk gaya. usee samay akashwani hui. nandi ne kaha, ki ambarish kii pariksha lene swayan shiv aae hai isliye vah unase maafee maang le. ambarish ne aisa hi kiya or durvasa ne use aashirwad diya.
