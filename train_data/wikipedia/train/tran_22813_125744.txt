 
 trilobite vilupt praaniyon kii ek shrenee he jo samudri sandhipad the. ve sabase pehle cambrian kalp ke shuruaati kaal main aaj se 52.1 karod varsh pehle utpann hue or bhi purajivi mahakalp kaal main faile or vividh hue. uske baad unki jatiyon kii dhire-dhire vilupti hone lagi or divoni kalp main unke proted gana ko chhodkar baaki sabhi prakaar ke trilobite vilupt ho gayi. phir aaj se lagbhag 25 karod varsh purv kii parmian-tritisik vilupti ghatana main sabhi trilobite hameshaa ke liye vilupt ho gayi. apane astitv ke kaal main ve bahut hi safal praani the or 27 karod saalon tak ve vishwa ke sagaron-mahasaagaron main failte-phirte rahe.
 trilobiton kaa purajeev kalp ke pratham mahayug cambrian main samrajya tha. is yug main inaki sankhya itani adhik thi ki yah saadharantaya 'trilobita kaa yug' kehalaata he. ye saadharantaya do se teen inch tak lambey hote the, kintu kuch do foot se bhi adhik bade the. yah anumaan kiya jaataa he ki ye airacjida or crusteshia ke purvaj the. inkaa sharir do bhaagon main vibhajit tha : shishavaksh or udar . shishavaksh main paanch khand hote hai, jinaki prishthiyon kaa samekan ho jaataa he is prakaar ek dhaalakaar ang sa ban jaataa he. isi par sanyukt netra bhi rahete he, mukh isi ke neeche kii ore lagbhag madhya main hota he. mukh ke agle sire kii or lebram or pichley sire par labium hota he. mukh ke aage kii ore ek jodi lambii anek khandwali shrangika hoti he. mukh ke peeche kii ore chaar jodi avyav hote hai, jinke nikatatam khand coxa kehalaate hai jo jabadon kaa kaam karte hai. iske atirikt prayek avyav kaa shesh bhaag do shakhaon main vibhajit rahata he- ek andapodit kehalaata he or rengne kaa kaary karata he tathaa doosraa exopodit, jisapar brakiyal philament lage hote hai or shwasan kaa kaary karte hai. udrakhandon kii sankhya main anek bhinnataayen pai jaati hai. praarambhik trilobita main inaki sankhya bahut thi. ye khand ek pankti main kram se jude rahete hai. udar ke prayek khand main, antim khand ke atirikt, ek jodi avyav hota he. inkaa aakaar tathaa kaary shishavaksh ke avyavon jaisaa hi hota he. udar kaa antim khand telson kehalaata he. isi par guda hoti he or kabhi ek pashchguda kaanta bhi hota he. praarambhik trilobitaon ke pashchaat jin trilobitaon kaa vikaas hua, unamem sharirkhandon kii sankhya keval 18 yaa 19 hi thi, pasch bhaag ke kuch khandon main avyav bhi nahin the tathaa in avyavon ke aakaaron or kaaryon main bhi kuch antar aa gaya tha. shishavaksh ke avyavon ne bahut kuch shwasan kaary karnaa band kar diya tha, kintu ye chalane, latakane or bhojan ko mukh main le jane ke liye adhik upyukt ban gaye the. udar ke avyavon ne apana shwasan tathaa chalan kaary yathavat rakhaa tha.
