 ham saath saath hai 1999 kii suraj badjatya dwaara nirdeshit or likhit hindi bhashaa kii film he. rajshri productions dwaara ise nirmit kiya gaya he. film main salmaan khan, saf ali khan, mohanish bahal, tabu, sonaali bendre or karishma kapur mukhya bhoomikaaon main hai. jabaki alok nath, rima lagu, neelam kothaari or mahesh thakur sahaayak bhoomika main hai. yah saal 1999 kii sabase zyada kamai karne vaali film bani.
 ramkishan ek sammanit or dhani udyogpati hai. unka parivaar aadhunik hote hue bhi paramparaagat ekta tathaa paraspar prem kaa anoothaa udhaaharan he. unke teen bete-- vivek, prem, vinod -- or ek beti-- sangeeta -- he. ramkishan teenon beton or patni mamata ke saath ek bhavy nivas main rahete hai. vivek unki divangat pehali patni kaa putr he. use uski sauteli mata mamata ne paala he. mamata prem, sangeeta or vinod kii sagi mata he kintu vah vivek ko bhi utana hi pyaar detii he jitna apni santaanon ko. vivek ramkishan kaa vyapaar chalaane main mahatvapurn bhoomika nibhaataa he. bachapan kii ek durghatana main vah apane bhaaiyon ko bachaate hue ek haath se viklang ho gaya tha. is kaaran uske liye yogya vadhoo milane main kathinaayee hoti he. sangeeta vivaahita he or sasuraal main rahati he. uske pati kaa naam anand or nanheen beti kaa naam radhika he. sangeeta ke sasuraal main anand ke jyeshtha bhrata anuraag, bhabhi jyoti or do bhattije raju-bablu bhi hai.
 ramkishan or mamata ke vivaah kii rajat jainti par ek bhavy samaaroh kaa aayojan hota he jisamen parivaar ke sabhi sadsy, bandhu-bandhav or parichit log sammilit hote hai. isamen adarsh babu naam ke ek udyogpati apni iklauti beti sadhana ke saath aate hai. videsh main pali hui maatruhina sadhana ramkishan ke sanyukt parivaar kii ekta or sanskarayukt jivan style se prabhavit ho jaati he. agle hi din adarsh babu ramkishan or mamata ke aage sadhana or vivek ke paraspar vivaah kaa prastaav rakhte hai jise saharsha sweekaar kar liya jaataa he. vivek ko chintaa hoti he ki sadhana uski viklaangata ke saath puraa jivan samjhauta nahin kar paayegi. kintu sadhana kaa adig nishchay vivek kaa sanshay mitaa detaa he. dhoomdhaam se donon kaa vivaah sampann ho jaataa he. navvadhoo ke swaagat main ek manoranjak kaarykram kaa aayojan hota he. isamen chulbula vinod or paariwarik mitra dharmraj kii beti sapana milakar ghar ke sabhi sadasyon kii nakal utaarte hai. haas-parihaas main vinod or sapana is baat kaa ishaara karte hai ki sharmila prem or paariwarik mitra preetam kii beti doctor priti man hi man ek duusare ko chaahate hai. agle din gurujanon kii sahmati se prem or priti kii sagaai ho jaati he.
 iske kuch dinon baad vivek, sadhana, prem, priti, sangeeta, anand, vinod, raju, bablu or radhika ramkishan ke paitruk gaanv rampur main chuttee manaane jate hai. sapana, jo apane pita or daadi ke saath vahiin rahati he, un sab kaa swaagat-satkar karti he. hansi thitholi or mouj masti ke bich vinod or sapana kaa paraspar aakarshan sabake saamne aa jaataa he. bahut ullas ke saath un donon kii sagaai bhi kar di jaati he. ab ramkishan yah nirnay karte hai ki vyapaar kii bagdor beton ko saunp kar vah kaam se avkaash grahan kar lenge. vah jyeshtha putr vivek ko 'prabandh nideshak' banane kii anaupchaarik ghoshnaa kar dete hai. is baat se sabhi khush hote hai par sapana ke pita dharmraj ko yah acha nahin lagata. vah nahin chaahate ki unka bhavi damaad vinod apane jyeshtha bhrata vivek ke aadhin rahe. vah mamata ko apane paksh main karne ke uddeshy se ramkishan ke shahari nivas pahunch jate hai.
 tabhi ek apratyaashit ghatana se sab hatprabh rah jate hai. anand ke jyeshtha bhrata anuraag use apane vyapaar or ghar se bedakhal kar dete hai. sangeeta, anand or radhika ramkishan ke ghar aa jate hai. vivek unhen punarsthapit karne ke liye bangalore le jaataa he. isi bich dharmraj ko mamata se apni baat kehane kaa avasar mil jaataa he. isamen mamata kii teen saheliyaan unka saath detii hai. ve sab milakar mamata ko samajhaate hai ki use uyamkishan se kahkar ghar or vyapaar kaa teenon beton main baraabar bantwaaraa karvaa dena chaiye. yadi aisa na hua to baad main beton or bahuon main tanaav or matbhed panpane lagenge. ve mamata se yah bhi kehete hai ki sautela hone ke naate vivek apane chote bhaaiyon ke saath anyaay karegaa. beti-damaad kii vipadaa se dukhi mamata apni saheliyon or dharmadas kii baton main aa jaati he. vah ramkishan se maang karti he ki vivek ko sarvocch pad na dekar vah jaaydaad kaa teenon beton main baraabar bantwaaraa kar den.
 ramkishan bantwaare kii maang ko thukraa dete hai or apni patni ko samajhane kaa prayaas karte hai. kintu sadhana ye baaten sun leti he or bangalore se lautne par vivek ko sab bataa detii he. vivek tatkaal nirnay karata he ki vah 'prabandh nideshak' kaa pad prem ko dilava degaa or swayan sadhana ke saath rampur main rahegaa, jisase mamata kii ashanka nirmul ho jaye. yah sunakar vinod bhi vivek or sadhana ke saath jane kaa nishchay kar letaa he. teenon ghar se ravaanaa ho jate hai. prem us samay videsh main hone ke kaaran in baton se anbhigya rahata he. rampur pahunchane ke kuch samay baad hi yah gyaat hota he ki sadhana garbhvatee he. is bich prem videsh se laut aata he or vivek ko waapas le jane kaa prayaas karata he. vivek ke manaa kar dene par prem anichhaa se 'prabandh nideshak' ban jaataa he. parantu vah us pad ko jyeshtha bhrata vivek kii dharohar or apane ko unka pratinidhi maan kar chalata he. vah mamata ke aage sankalp letaa he ki vivek or sadhana kaa mahatv yathasthaan bana rahegaa or unke ghar lautne tak vah vivaah bhi nahin karegaa. vah kahata he ki sautelaapan vivek ke man main na ho kar swayan mamata ke man main he. mamata yah sab sun kar awak rah jaati he.
 samay bitta jaataa he. sapana or priti sadhana kii garbhavastha main uskaa dhyaan rakhti hai. is bich anuraag ko vyapaar main haani hone lagati he. kaaran poochne par uske karmchaaree bataate hai ki anand kii anupasthiti se aisa ho rahaa he. ghar main sangeeta or radhika ke na hone se jyoti, raju or bablu udhaas rahete hai. isi kaaran se raju or bablu biimaar ho jate hai. tab anuraag ko apni bhul kaa pachhtaawaa hone lagata he. sangeeta or anand radhika ko lekar laut aate hai. anuraag unase kshamaa maangata he or unka bikharaa parivaar phir se ek ho jaataa he. yah jaanakar mamata ko bhi apni galati par bahut pachhtaawaa hota he. vah apane pati se kshamaprarthana karti he or vivek-sadhana ko ghar laane ke liye rampur chal detii he. rampur main sadhana ko ek putr ratna kii prapti hoti he. ramkishan kaa parivaar phir se saath-saath aa jaataa he. iske baad prem-priti or vinod-sapana vivaah bandhan main bandha jate hai. dharmraj apni bhul sweekaar karte hai. sabaki shubhakamanaayon ke saath vivek 'prabandh nideshak' kaa pad grahan karata he. ant main yah sanket miltaa he ki vivek kaa viklaangata-grast haath bhi thik hone laga he.
 sangeet ramalakshmana dwaara diya gaya tha, jinhone teesri baar suraj badjatya ke saath milakar kaam kiya tha. soundtrack main saat gane hai. isamen parshvavgayak kumaar sanu, kavita krishnamurthi, alka yaajik, udit narayan, anuraadhaa paudwal, hariharan or sonu nigam hai.
 ham saath saath hai internet movie database par
