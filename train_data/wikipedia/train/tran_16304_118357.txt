 puure alvar ko ek din main dekha ja saktaa he, lekin iskaa yah arth nahin he ki alvar main dekhne laayak zyada kuch nahin he. alvar aitihaasik imaaraton se bharaa padaa he. yah digar baat he ki in imaaraton ke utthan ke liye sarkaar kuch nahin kar rahi he. iskaa jeeta jaagta udhaaharan he shahar kii city pales imaarat. is puri imaarat par sarkari daftaron kaa kabja he, kehane maatr ke liye iske ek tal par sangrahalay bana diya gaya he, vijay mandir pales par adhikaar ko lekar kanoonee ladai chal rahi he isi jhagade ke kaaran yah band padaa he, bal kila police ke adhikaar main he. fatahganj ke makbare kii sthiti or bhi kharaab he kyonki vahaan sab kuch gardo ke haathon main he vah chahen to aapako ghoomane kii anumati de sakate or manaa bhi kar sakate hai. yah bhi ho saktaa he ki jab aap vahaan pahunche to vah band ho. ghoomane ke lihaaj se alvar kii sthiti bahut kharaab he lekin jo cheez paryatakon ko sabase zyada aakarshith karti he vah alvar kaa soundarya he jo paryatakon ko baar-baar yahaan aane ke liye prerit karata he.
 fatahganj kaa makbara paanch manjila he or dilli main sthit apni samakaleen sabhi imaaraton main sabase ucch koti kaa he. khubsuurati ke maamle main yah humanyu ke makbare se bhi sundar he. yah bharatpur road ke najadik, railway line ke paar purv disha main sthit hai. yahaan tak pahunchane ke liye railway line ke upar ek pul bhi banaaya gaya he. yah makbara ek bageeche ke bich main sthit he or isamen ek skool bhi he. jo surakshakarmi is makbare kii dekhbhaal karata he vah ise kai baar 9 baje se pehle bhi khol detaa he. fatahganj kaa makbara dekhne ke baad rickshaw se moti dungri pahunchaa ja saktaa he. moti dungri kaa nirmaan 1882 main hua tha. yah alvar ke shahi pariwaron kaa awaas tha. yah 1928 tak shahi pariwaron kaa awaas rahaa. maharaja jaisingh ne ise tudwakar iske sthaan par isse bhi khubasurat imaarat banavaane kaa faisla kiya. is imaarat ke liye unhone europe se vishesh saamaan mangaya tha lekin durbhagyavash jis jahaaj main saamaan aa rahaa tha vah dub gaya. jahaaj dubne ke saath hi maharaj jaisingh ne is imaarat ko banavaane kaa iraadaa chhod diya. imaarat nahin banane kaa ek phayda yah hua ki ab paryatak is pahari par berok-tok chadh sakate hai or shahar ke sundar dushya kaa anand le sakate hai.
 moti dungri se railway line kii taraf chalane par aar.aar. college aata he. pehle iskaa naam vinay vilaas pales tha. yah imaarat dekhne laayak he. college dekhne ke baad aap yahaan se purjan vihaar ja sakate hai. ise company baag bhi kaha jaataa he. yah ek khubasurat baag he. iske bich main ek bada samar house he jise shimla kaha jaataa he. maharaj shiyodhan singh ne 1868 main is bageeche ko banwaaya or maharaj mangal singh ne 1885 main shimla kaa nirmaan karaayaa. sthaneey logon ko shimla par bada garv he, is bageeche main anek chhayaadaar maarg hai or kai fawwaare lage hue hai.
 company baag saal ke baarah maas khulaa rahata he. samar house main ghoomane kaa samay subah 9 se shaam 5 baje tak he. company baag dekhne ke baad aap carch road kii taraf ja sakate hai. yahaan saint andrew carch he lekin yah aksar band rahata he. shaam ke samay carch road par bazaar lagata hai. yahaan kaaphi bheed-bhaad rahati he. carch road ghoomane ke liye subah kaa samay upyukt he kyonki us samay aap yahaan kii haweliyon ko acchhee tarah dekh sakate hai. is road ke antim chor par hope sarkal he, yah shahar kaa sabase vyast sthaan he or yahaan aksar trephic jam rahata he. iske paas hi bahut sari dukaane hai or ek mandir bhi he. hope sarkal se saat galiyaan vibhinn sthalon tak jaati he. carch road se paanchavi gali ghantaghar tak jaati he, vahiin par kalakand bazaar bhi he. yaheen se chauthi gali tripolia getwe or city pales complex tak jaati he. shahar se tripolia kii chata dekhne laayak hoti he. iske konon main anek chote-chote mandir bane hue hai. getwe se city pales kii taraf jate hue raste main sarrapha bazaar or bajaj bazaar passage hai. yah donon bazaar apane sone ke aabhushanon ke liye prasiddh he. in bazaaron main ghoomte hue aap yahaan kii anek khubasurat haweliyon ko bhi dekh sakate hai.
 city pales parisar bahut hi khubasurat he or iske saath-saath balkoni banane kii yojana he. get ke peeche ek bada maidan he. isi maidan main krishna mandir hai. iske bilkul peeche musee rani kii chhatari or anya darshneey sthal hai. subah ke samay jab surya kii pehali kiran city pales parisar ke mukhya dwaar padati he to isaki chata dekhne laayak hoti he. haal ke dinon main isaki sthiti dayaneey he. is puri imaarat main sarkari daftaron kaa kabja he, mukhya rup se jiladhish or alvar police ke suparitandent kaa. iskaa nirmaan 1793 main raja bakhtawar singh ne karaayaa tha. paryatak isaki khubsuurati kii tarif kiye bina nahin rah pate. is imaarat ke sabase upree tal par sangrahalay bhi he. sangrahalay darshan ke liye shulk dena padataa he. yah teen holls main vibhakt he. pehle haul main shahi paridhaan or mitti ke khilone rakhen hue he, is haul kaa mukhya aakarshan maharaj jaisingh kii saikil he. yahaan har vastu bade sundar tareeke se sajaai gai he. duusare haul main madhya asia ke anek jane-maane raajaaon ke chitra lage hue hai. is haul main taimur se lekar aurangzeb tak ke chitra lage hue hai. tisare haul main ayuddh saamagree ko pradarshit kiya gaya he. is haul kaa mukhya aakarshan akbar or jahangir kii talavaarein hai. sangrahalay ghoomane kaa samay subah 10 baje se shaam 5 baje tak, shuukravaar ko avkaash
 city pales ke bilkul peeche ek bada jalashay he. ise sagar ke naam se janaa jaataa he. yah bahut hi khubasurat he or iske chaaron taraf do manjila khemon kaa nirmaan kiya gaya he. talab ke muhane tak sidhiyaan bani hui he. is jalashay kaa prayog snaan ke liye kiya jaataa tha. jalashay main kabutaron ko dana khilaanaa yahaan kii parampara rahi he. jalashay ke saath mandiro kii ek shrinkhalaa bhi he. iske daayin taraf raja bakhtawar singh kaa smarak or shaheedon kii yaad main banaaya gaya sangemarmar kaa smarak bhi he. iskaa naam raja bakhtawar singh kii patni musee rani ke naam par rakhaa gaya he, jo raja bakhtawar singh kii chita ke saath sati ho gai thi.
 yah khubasurat mahal 1918 main banaaya gaya tha. yah maharaja jaisingh kaa awasaiya mahal tha. is imaarat kaa dhaancha paramparaagat imaaraton se bilkul alag he. iske andar ek ram mandir bhi he. aajkal yah mahal paariwarik jhagade ke kaaran band padaa hua he. mahal saamne se puri tarah dikhaai nahin detaa lekin iske peeche vaali jhil se is mahal kaa manoram drishy dekha ja saktaa he. mahal ko dekhne ke baad jhil ke saath vaale maarg se bal kila pahunchaa ja saktaa he. auto vaale in donon sthalon tak pahunchane ke liye 200 ru lete hai. paariwarik nagade ke kaaran yah mahal aajkal band padaa hua he. yahaan paryatakon ko ghoomane kii anumati nahin he.
 city pelas parisar alvar ke purvi chor kii shaan he. iske par aravali kii pahariyaan he or in pahadiyon par bal kila bana hua he. kile kii diwaar puri pahari par faili hui he jo hare-bhare maidaanon se guzarati he. puure alvar shahar main yah sabase puraani imaarat he. yah lagbhag 928 i main nikumbh rajputon dwaara banaai gai thi. ab is kile main dekhne laayak kuch nahin bachaa he. iske daraar haul main ab alvar police kaa wirelas kendra he. antarraji bas adde se yahaan tak aana ek sukhad anubhav he. puraa sadak maarg achche se bana hua he. iske donon taraf chhayaadaar ped lage hue hai. raste main pattharon kii bani deevaaren dikhaai detii hai jo bahut hi sundar hai. kile main jaypol ke raste pravesh kiya ja saktaa he. yah subah 6 baje se shaam 7 baje tak khulaa rahata he. karni mata ke mandir kaa rasta yaheen se hokar jaataa he or shraddhaluon kii suvidha ke liye yah mangalvaar or shanivaar kii raat ko 9 baje tak khulaa rahata he. kile main pravesh karne ke liye aa police suparitandent kii anumati kii aavashyaktaa nahin padati. paryatakon ko keval santari ke paas rakhe register main apana naam likhnaa hota he. iske baad vah kile main gum sakate hai. apatkaal ke samay aap paryatak suparitandent ke karyaalay main phone kar sakate hai.
 hari-bhari pahariyaan keval alvar main hi nahin he, iske paas ke ilaakon main bhi anek khubasurat jhilein or pahariyaan hai. yahaan ghoomane kaa sabase upyukt samay monsoon he. shahar ke sabase kareeb jai samand jhil he. iskaa nirmaan alvar ke maharaj jai singh ne 1910 main picnic ke liye karavaaya tha. unhone is jhil ke bich main ek tapu kaa nirmaan bhi karaayaa tha. jhil ke saath vaale road par ken se bane hue ghar bada hi manoram drishy prastut karte hai. yah jhil kaa sabase sundar najaara he. jai samand road bahut hi pareshaan karne vaala he. at: jai samand, siliced or alvar ghoomane ke liye auto ke sthaan par taxi lijie. yah chaar-paanch ghante main aapako antarraji bas adde se alvar pahunchaa degi. iske liye taxi vaale paryatakon se 400-500 ru lete hai. jhil ke paas rukne kii koi vyavastha nahin he.
 siliced jhil alvar kii sabase prasiddh or sundar jhil he. iskaa nirmaan maharav raja vinay singh ne 1845 main karavaaya tha. is jhil se rooparal nadi kii sahaayak nadi nikalati he. monsoon main is jhil kaa kshetrafal badhakar 10.5 varg kilometre ho jaataa he. jhil ke chaaron taraf hari-bhari pahariyaan or aasmaan main safed badal manoram drishy prastut karte hai.
