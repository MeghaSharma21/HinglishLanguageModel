 telunga khadiya ke netritv main khadiya vidroh 1880 main hua. yah andolan apni maati kii raksha ke liye shuru hua. jangal kii jameen se angrejon ko hataane ke liye yuva varg ko gadka, tir or talwaar chalaane kii shiksha di gai.telunga kii patni ratni khadiya ne har morche par pati kaa saath diya. ratni ne kai jagah akele hi netritv sambhalate hue angrejon se loha liya. 23 april 1880 ko angrejon ke dalal bodhan singh ne goli markar telunga khadiyaki hatya kar di. unki hatya ke baad ratni khadiya ne pati ke adhure karyaan ko puraa kiya. vah apni saadagi, eemaandaaree or satyavadita se logon main jivan kaa sanchaar karti raheen.
 telunga khadiya ne angreji hukumat ko nakaar diya tha. usne kaha- jameen hamaari, jangal hamaare, mehnat hamaari, fasalein hamaari, to phir jameendaar or angrej koun hote hai hamase lagaan or malgujari vasuulne vaale. angrejon ke paas agar goli-barood hai, to hamaare paas bhi tir-dhanush, kulhadi, farse hai. bas kya tha, adivaasiyon kii tej hunkaar se aasmaan tak kaanp uthaa. telunga ne jodi panchait sanghathan kii sthapana kii. yah ek aisa sanghathan tha, jisamen vidrohiyon ko tamaam tarah kii yuddh vidyaon samet ranneeti banane kaa prashikshan diya jaataa tha. ranneetik dasta yuddh kii yojanaayen banaata or ladaake jangalon, ghaatiyon main chhipakar gorilla yuddh karte. 
 ab har gaanv main jodi panchait banane lage. akhaade main yuva yuddh kaa abhyaas karne lage. har jodi panchait ek duusare se ranneetik taur par jude the. samvaad or talmail behad sulajhaa hua tha. jameendaaron ke lathaiton or angreji sena ke aane ke pehle hi uski soochna mil jaati thi. vidrohi sena pehle se hi taiyaar rahati or dushmano kii jamkar dhunaai karti. telunga ne chote str par hi sahi, magar angrejon ke saamanantar satta kaa vikalp khol diya tha.telunga ne ladaai kii shuruuaat moregu gaanv se kii, jahaan 09 farvari 1806 i. ko uskaa janm hua tha. adhiktar gaanv jameendaari or angreji shoshan se peedit the. isliye vidrohiyon ko graminon kaa baari samarthan mil rahaa tha. gorilla yuddh main dushmano ko pachhaadne ke baad vidrohi jangalon main bhumigat ho jate. telunga jameendaaron or angreji shashan ke liye khauf ban chukaa tha. use pakadaney ke liye inaam kaa jaal phenkaa gaya. kai log laalach main pad gaye or gupt soochna par telunga ko kumhaari gaanv main baithak karte hue bandi bana liya gaya. lohardaga main mukadmaa chalaa or telunga ko chaidah saal kaid kii sajaa sunai gai.
 chaidah saal baad jab telunga jail se chuta, to uske vidrohi tevar or bhi talkh ho gaye. vidrohiyon kii dahaad se jameendaaron ke bangale kaanp uthe. jodi panchait phir se jinda ho uthaa or yuddh prashikshanon kaa daur shuru ho gaya. basiyaa se colebira tak vidroh kii lapten fail gayi. bachche, buudhe, mahilaayein, har koi us vidroh main bhaag le rahaa tha. telunga jameendaaron or sarkaar ke liye ek bhookha boodha sher ban chukaa tha. dushman ke paas ek hi rasta tha- telunga ko maar giraaya jaae. 23 april 1880 ko telunga samet kai pramukh vidrohiyon ko angreji sena ne gher liya. telunga garja- himmat he to saamne aakar lado. kehete hai telunga kii us dahaad se ilaaka tharra gaya tha. yuddh kaushal se prashikshit vidrohiyon se sidhi takkar lene kii himmat dushman main nahin thi. sipaahi bedhan singh ne jhaadiyon main chhipakar telunga kii peeth par goli chalaa di. behosh telunga ke paas aane kii bhi himmat dushmano main nahin thi. maukey kaa phayda uthaakar vidrohi telunga ko le jangal main gaayab ho gaye. telunga phir kabhi najar nahin aae. khadia lokgeeton main aaj bhi telunga jivit hai.
