 mahatma gandhi kii bharat ko jo dein he usamen buniyadi shiksha atyant mahatvapurn evam bahumoolya he. ise wardha yojana, nayi talim, 'buniyadi talim' tathaa 'basic shiksha' ke naamon se bhi janaa jaataa he. gandhiji ne 23 oktober 1937 ko 'nayi talim' kii yojana banaayi jise rashtravyapee vyaavhaarik rup diya janaa tha. unke shaikshik vichaar shikshashastriyon ke tatkaaleen vichaaron se mail nahin khate, isaliye prarambh main unke vichaaron kaa virodh hua.
 gandhiji ne kaha tha ki nayi talim kaa vichaar bharat ke liye unka antim evam sarvshereshth yogadan he. gandhiji ke jinav-paryant chale satya ke anveshan evam raashtra ke nirmaan hetu sakriy prayogon ke madhyam se lambe samay tak vichaaron ke gahan manthan ke parinamswaroop nayi talim kaa darshan evam prakriya kaa pradurbhaav hua jo keval bharatvarsh hi nahin, apitu sampoorn maanav samaaj ko ek nayi disha dene main sakasham tha. parantu durbhagyavash is sarvottam kalyankari shiksha-pranali kaa rashtriya str par bhi samuchit prayog nahin ho paaya jiske falswaroop ajtak yah desh gandhiji ke sapanom ke anuroop sarthak or sahi swaraj praapt karne main asamarth rahaa. balki iske vipareet aaj to alam yah he ki shaikshanik, saamaajik evam aarthik drushti se bharat punah paashchaatya samrajyavad ke adheen nirantar sarakta chalaa ja rahaa he.
 aaj bharat kii adhikansh shiksha-vyavastha rajashrith athwa puunjipatiyon par ashrith he. adhikansh rajashrith shikshan-sansthaayen sansaadhan evam anushaasan ke abhaav main niskriy hai. isliye gunvattta se yukt shiksha dene main asamarth hai. isi prakaar poojipatiyon par ashrith sabhi shikshan-sansthaaen vyavsaayik rup main sakriy hai, jo garibon kii pahunch se baahar hai. unamem sirf sampann logon ke bachche hi pard sakate hai. bharat kii swadhinata ke 60 se adhik varsh bitne ke pashchaat bhi aise bacchon kii sankhya kaaphi adhik he, jinhone vidhyalay ke dwaar tak nahin dekhe hai. jo vidhyalay jane kaa samarthy rakhte hai, unhen lord maikale kii parampara se chali aa rahi angreji shiksha ke atirikt kuch bhi praapt nahin hota. kul milakar unamem bhartiya moulik shiksha ko grahan karanevaale shaayad hi koi mili. yah baat nahin ki bhartiya shiksha denevaalon kaa abhaav he. parantu isliye ki sabhi abhibhavakon main yah ichhashakti evam saahas nahin he ki apane bacchon ko sarkaron athwa puunjipatiyon dwaara nirdhaarit angreji shiksha ko tyagkar bhartiya shiksha dilaawein. jab tak jansadharan kii is kaayartapurna maansikta main parivartan na kiya jaayegaa, tabatak nayi talim sahit koi bhi bhartiya shikshan-pranali is desh main punap nahin sakati.
 22â€“23 oktober, 1937 ko wardha main jo 'akhil bhartiya shaikshik sammelan' yojit hua, uski adhyakshata gandhiji ne kii. uske udghaatan bhaashan main gandhiji ne apane shikshadarshan ke mahatvapurn pahaluon par prakaash daalaa. uske baad unki 'nai talim' yojana ke anek pahaluon par khuli charchaa hui. is charchaa main prasiddh gandhivadi shikshashasthri vinoba bhaave, kaaka kalelkar tathaa jakir hossain, sahit anek vidwaanon ne bhaag liya. sammelan ke antim din nimnlikhit prastaav paarit kiye gayi-
 in prastaavon ke paarit ho jane ke baad dow jakir hossain kii adhyakshata main visheshgyon kii ek samiti kaa gathan kiya gaya jise in prastaavon ke aadhaar par vyaavhaarik paathyakram taiyaar karne kaa kaam diya gaya. in prastaavon ke aadhaar par ek rashtriya shaikshik yojana taiyaar kii gayi jo desh bhar main 'nai talim', 'buniyadi shiksha' yaa 'wardha yojana' ke naam se prasiddh hui.
 san 1935 i. ke government ov india act kii ghoshnaa ke falswaroop british bharat ke saat praanton main jab congressi sarkaron ne rashtriya punarnirmaan ke liye kaarykram banaaya to uski chaudaa aadharshilaon main buniyadi shiksha bhi ek aadharshila thi. gandhi ji buniyadi shiksha ko saamaajik parivartan kaa ek saadhan samajhate the. ve ise shant saamaajik kranti kaa ek pramukh aadhaar maanate the. ve vyakti ke shaareerik, maansik tathaa aadhyatmik pakshon ke punarnirmaan dwaara saamaajik kranti kaa ek pramukh aadhaar maanate the. ve vyakti ke shaareerik, maansik tathaa aadhyatmik pakshon ke punarnirmaan dwaara saamaajik kranti laana chaahate the. aatmavishvaas evam aatmanirbharta ko hi unhone manushya ke purna vikaas kaa aadhaar mana. ve shiksha ko prayek vyakti kaa janmasiddh adhikaar maanate the. isiliye unhone saat se chaudaa varshavaale varg ke sabhi baalkon evam balikaon ko ni:shulk evam anivaary shiksha dena aavashyak samajha.
 bhartiya rashtriya congress ke haripur adhiveshan main buniyadi rashtriya shiksha yojana kii sweekruti ke baad san 1938 se hi buniyadi shiksha main anek prayog aarambh ho gaye the kintu ve alag alag or simit str par kiye gaye. san 1939 i. main dwitiya mahayuddh ke chhid jane se ek or kathinaayee upasthit ho gai. congress mantrimandal ko raajnneetik kaarnon se istipha dena padaa. unase yah aashaa kii jaati thi ki ve buniyadi shiksha ke vikaas main sahaayak honge. kintu unke istife ke parinamswaroop, kuch praanton main prayog bilkul band kar die gaye or anya praanton main prayog ke prati udaseenta dikhaai dene lagi. swatantraprapti ke baad hi buniyadi shiksha ko shiksha kii rashtriya paddati ke rup main gambhirthapurvak sweekaar kiya gaya.
 buniyadi shiksha nirantar pragati karti rahi he kyonki basic skulon kii sankhya baraabar badhati rahi he. kintu saadhaaran praarambhik or middle skulon kii apeksha basic skulon kii sankhya kii vruddhi kii gati main kami rahi he. basic skulon main pravesh kaa jahaan tak sambandh he sthiti santoshjanak nahin rahi he. lakshya to yah tha ki basic shiksha main 6 se 14 varsh ke vargvaale sabhi ladakon evam ladakiyon ke liye buniyadi shiksha kaa prabandh kiya jaae. kintu pratham do yojanaon main koi mahatvapurn pragati is shiksha main nahin hui. is kaal main buniyadi shiksha ke prasar kii pragati utani bhi nahin hui jitani saadhaaran praarambhik shiksha ke prasar kii, yadhyapi saadhaaran praarambhik shiksha kii pragati bhi santoshjanak nahin he.
 adhyaaapak shikshan kii sthiti bhi bilkul santoshjanak nahin he. bharat main praarambhik shikshakon kii shiksha ke bare main pratham rashtriya vichaargoshtee kii 1960 i. kii report or haal main adhyaaapak prashikshan ke sambandh main plan projects kii samiti kii 1963 i. kii report se siddh hota he ki adhyaaapak prashikshan kaarykram main anek trutiyaan hai. isamen na keval uchit evam yogya karmchaariyon, bhawanon, upkarnon or anya sthool sadhano kii kami rahi he balki aparyaapt paathya vishay or shikshan kii prabhaavaheen vidhi tathaa style kaa bhi dosha rahaa he.
 buniyadi shiksha kii koi spasht paribhaasha nahin he jisase log saadharantaya sahamat hon. buniyadi shiksha ke vaastavik mul tatv evam nishchit lakshya ke sambandh main bahut hi gadabadi dikhaai detii he. gandhi ji ne buniyadi shiksha ke siddhanton ko pratipaadit karte samay ek nishchit saamaajik vyavastha kii kalpana kii thi. vah utpaadak kaary ko shiksha kaa centre maanate the kintu vaastavik prayog main utpaadak kaary dwaara shiksha ke siddhant ke bhinn bhinn arth ho gaye hai. kuch shikshavid, jo gandhi ji ke anuyaayi hone kaa daawa karte hai, vidyalayon main prayog yogya vastuon ke vaastavik utpaadan par jor dete hai. kuch logon kaa mat he ki iskaa arth khel vidhi dwaara shiksha ke atirikt kuch nahin he.
 buniyadi shiksha main aatmanirbharta kaa prashn or bhi vivadpurn he. gandhi ji aatmanirbharta ko shiksha kaa vaastavik maapdand samajhate the. aatmanirbharta se unka taatpary yah tha ki basic skool is seemaa tak swaavlambee ho jaaen ki adhyapakon kaa vetan vidyalayon main bacchon dwaara utpaadit vastuon ko bechakar diya ja sake. isliye aarambh main buniyadi shiksha ke samarthakon kaa bahut bada varg is baat kii aashaa karne laga ki yadi buniyadi shiksha ke liye samuchit vaataavaran paidaa kiya jaae to iskaa adhik maatra main kharch nikal jayega or avshesh kharch sarkaar de degi jisase basic skool dakshatapurvak chal sakenge. kintu anubhav se yah anumaan galat siddh hua. bharat sarkaar ke shiksha mantralay dwaara niyukt pieres-lakhni samiti ne is samasya kaa adhyayan kiya or bataaya ki 1950-1951 main bihar main, jo buniyadi shiksha kaa pramukh pradesh samajha jaataa tha, koi bhi vidhyalay 41.09 pratishat se adhik swaavlambee nahin tha. sewagram kaa basic skool, jo hindustani talimi sangh ke pathpradarshan evam nirikshan main chal rahaa tha, 63 pratishat tak swaavlambee tha. isanan is disha main basic vidyalayon kii suchi main sarvapratham sthaan praapt karne kaa gaurav praapt kiya tha. san 1949-1950 main bihar pradesh ke 100 basic skool, jinamein 18 senior basic skool bhi the, keval 15 pratishat hi swaavlambee ho sake. tab se saadhaaran taur se, paristhiti main achchhai kii ore koi parivartan nahin dikhaai detaa he. bharat sarkaar dwaara buniyadi shiksha ke liye pratham panchavarshiya yojana ke ant main jo moolyankan samiti niyukt hui thi vah bhi isi nishkarshan par pahaunchi. bharat sarkaar ne 'buniyadi shiksha kii sankalpana' sheershak pustika main swaavlamban kaa ullekh tak nahin kiya. yahan tak ki gandhivaad ke aadarshon ke mahan poshak vinoba bhaave kaa bhi ab yah vichaar ho gaya he ki bacchon dwaara utpaadit vastuon ke vikray kaa laabh shiksha par honevaale uchit kharch ke kam karne par prayog na kiya jaae balki vah abhibhavakon ko milanaa chahie jisase ve apane kaam main apane bacchon kii sahaayta se laabh na uthaa sakane ke kaaran hui kshati ko puraa kar saken. aisa lagata he, sarkaar bhi siddhant rup se yah sweekaar karti he ki bacchon ke utpaadak kaaryan se praapt laabh unheen ke hit main kharch kiya jaae, jaise vidhyalay ke paridhaan yaa madhyanh ke bhojan ke prabandh par.
 isliye yah nishkarsh to nikaala hi ja saktaa he ki gandhi ji kii kalpana ke anusaar basic skulon main utpaadak vyavsaayon ko aarambh kar dene se buniyadi shiksha kaa kharch badi maatra main kam nahin kiya ja saktaa. isliye buniyadi shiksha ko yadi desh bhar main praarambhik shiksha kii saarvbhaum paddati bananaa ho to iske liye prachur maatra main badhaai gai arthvyavastha aavashyak he.
 buniyadi shiksha ko saarvbhaum banane ke prashn ko yatharth ke str par sochna chahie. bharat ne samaajawaadee adarshavaale samaaj kii sthapana kaa sankalp kiya he. aise samaaz kii anivaary baton main se ek yah he ki iske sabhi sadsy sushikshit hon taaki ve saamaanya hit ke liye adhik se adhik yogadan kar saken or apane sammilit praytn kaa jo fal ho usase uchit rup se laabh uthaa saken. isliye kam se kam samay ke andar saarvbhaum, ni:shulk or anivaary shikshapradaan kaa prabandh sabase pehle hona chahie. samvidhan kii 45 veen dhara ke anusaar 1960 i. tak 14 varsh kii avasthaavale sabhi bacchon kii ni:shulk evam anivaary shiksha kaa rajya kii ore se prabandh ho janaa chahie tha. yah ek vishaal samasya he or iske samaadhaan ke liye maanviya or bhautik donon prakaar ke mahan sadhano kii aavashyaktaa he. yah anumaan he ki yadi desh apni rashtriya aay kaa do pratishat keval praarambhik shiksha par kharch kare to aavashyak saadhan itani maatra main praapt kiye ja sakate he ki chad se 14 varshavaale varg ke sabhi bacchon ko shiksha kii suvidhaayen 1980-1981 tak praapt ho jaaen.
 ab yadi buniyadi shiksha sabhi bacchon ko di jaae to saarvbhaum shiksha ke str tak pahunchne main bahut adhik samay lagegaa. buniyadi shiksha ucch koti kii hone ke kaaran adhik mahangi he. buniyadi shiksha kii rashtriya samiti dwaara niyukt sahaayak samiti kii siforeeshon se spasht he ki ek saadhaaran praarambhik vidhyalay ko basic skool main parivartit karne main kam se kam jitne sadhano kii aavashyaktaa he unhen dhyaan main rakhte hue praarambhik shiksha ke saath saath hi buniyadi shiksha kaa vikaas hona aavashyak prathit hota he. aavashyaktaa is baat kii he ki ek doordarshee yojana banaai jaae jiske anusaar buniyadi shiksha kaa vistaar baraabar hota rahe taaki ant main yah rashtriya str par praarambhik shiksha kii sudhari hui paddati ke rup main viksit ho jaae. kuch baaten jinke karne kii aavashyaktaa he, neeche prastaavit kii jaati hai :
 paramparaagat siddhanton par hi kaam kar rahe basic skulon ko kam se kam anivaary sharton kii purti karte hue sachche basic skool bananaa chahie. jin vidyalayon kaa purna vikaas nahin ho sakaa he unako adhik se adhik sahaayta deni chahie taaki ve adarsh basic skool ban saken or duusare unka anukaran karen.
 buniyadi shiksha ke vistaar ko lagaataar badhaate rahen. saadhaaran vidyalayon ko basic skulon main badalen or nae basic skool kholen. adhikansh pradesh basic skulon kii sankhya ko prativarsh kam se kam 5 pratishat to badha ho sakate hai.
 basic skulon ke liye udyog chunate samay yah baat dhyaan main rakhni chahie ki udyog shaksha kii drushti se samrudh hon tathaa saamaajik vaataavaran or bacchon kii avasthaa ke anukool hon. kachche maal kii barabaadi ko rokane ke liye basic skulon kii nimna shreniyon main udyog sambandhi kaary us samay tak na karaayaa jaae jab tak bachche itane paripakv na ho jaaen ki ve iskaa prayog laabhpurvak kar saken. mitti kaa kaam, praarambhik bagwani yaa kuch kam kharchavaale haath ke kaam neeche kii kakshaon main karaae ja sakate hai. buniyadi shiksha ke paathyakram main is aadhaar par parivartan karne kii aavashyaktaa he.
 sabhi praarambhik vidyalayon main buniyadi shiksha ke kuch tatv saraltapurvak apanaae ja sakate hai, jaise swasthya sambandhi kriyaayein, saamaajik seva ke kaarykram, saanskrithik kaaryaklap ityadi. aisa vidhyalay, jiske paas paryaapt maatra main bhoomi ho or sinchai kii suvidhaayen paryaapt hon, fal or tarkariyon ke utpaadan kaa kaary kar saktaa he. yah aavashyak he ki jin vidyalayon main ye kriyaayein aarambh kii jaaen, unka bhalee bhanti niyojan kiya jaae or saath hi, unase puraa puraa shaikshik laabh uthaaya jaae. uttar buniyadi vidhyalay ko bahuddeshiy ucchtar madhyamik vidhyalay kii ek shakha samajhnaa chahie jahaan us udyog main yogyata praapt karne par bal diya jaae jise ek chaatr basic skool se karata chalaa aayaa he. 1957 main central adwiseri board ov ajukeshan kii raay se kendriya shiksha mantralay dwaara is maamle main savistaar adhyayan ke liye niyukt kii gai samiti ne uttar buniyadi shiksha ke desh kii prachlit madhyamik shiksha paddati kaa ek ang bane rahane par jor diya he.
 basic skool kii shaikshik yojana ko sucharu rup se chalaane ke liye yah aavashyak he ki adhyapakon kii shaikshik prishthbhumi ucch koti kii ho or ve apane kaary main praveen hon. praarambhik vidyalayon ke liye adhyaaapak taiyaar karanevaali sabhi prashikshan sasthayen basic dhang kii honi chahie. prayek pradesh ke prayek jile main ek adarsh prashikshan vidhyalay sthapit kiya jaae. is prashikshan vidhyalay ke saath chaar paanch basic skool sanlagn hone chahie. is centre main paryaapt rup se adhyaaapak evam upkaran hon or buniyadi shiksha kaa sampurna kaarykram isi ke dwaara puraa kiya jaae. yah ek prashikshan ke bahugrahi mahavidhyalay kaa abhinn ang ho jisamen kai prashikshan sansthaayen hon jo shiksha ke sabhi staron evam vidhyalay ke kaarykram kii bhinn bhinn shakhaon ke liye adhyaaapak taiyaar karen. 1938 main buniyadi shiksha kii moulik yojana jakir hossain samiti ne taiyaar kii thi. isamen yah sifarish kii gai thi ki prayek praant main shiksha kii ek samiti sthapit honi chahie jiske kaaryon main buniyadi shiksha main khoj or sanghathan kaa kaary bhi sammilit kiya jaae. prayek pradesh main sthapit shiksha kii pradeshy sanstha buniyadi shiksha kii vividh samasyaon kaa adhyayan tathaa anusandhan kaary kare. rashtriya shaikshanik anusandhan or prashikshan parishad ko rashtriya str ke mahatv vaali samasyaon kaa anusandhan karnaa chahie. anusandhan dwaara samavaay paddati ko adhyaaapak ke liye subodh tathaa sugam bana diya jaae. buniyadi shiksha sambandhi kuch aisi mukhya samasyaayen hai jinhen sulajhane ke liye sheeghra dhyaan diya janaa aavashyak he, jaise ek hi shikshak dwaara anek kakshaon ke padhaane kii samasya, aisi kakshaon ko padhaane kii samasya, jinamein bacchon kii sankhya bahut adhik ho, bhinn bhinn udyogon kii shaikshik sambhaavnaaon kaa pataa lagane or unki paddati tathaa utpaadan kshamta kaa vikaas karnaa jinke dwaara jaanch kii ja sake ki kahan tak buniyadi shiksha kii pragati uske uddeshyon ke anusaar ho rahi he taaki in vidhiyon or upkarnon se buniyadi shiksha ke adhyak evam prashaasak aavashyaktaanusaar laabh uthaa sake, basic skulon ke liye adhyaaapak taiyaar karanevaali prashikshan sansthaaon kii samasyaon kii ore dhyaan dena taaki prashikshan kaarykram ko prabhaavshaalee banaaya ja sake or chatradhyaapakon ke liye upyukt sahitya kii taiyaari par dhyaan dena ityadi.
