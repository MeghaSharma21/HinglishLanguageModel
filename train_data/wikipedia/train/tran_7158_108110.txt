 tamas bhishma saahani kaa sabase prasiddh upanyaas he. ve is upanyaas se sahitya jagat main bahut lokapriy hue the. tamas ko 1975 main sahitya academy puraskaar se bhi sammanit kiya gaya tha. is par 1986 main govind nihlani ne doordarshan dharawahik tathaa ek film bhi banaai thi.
 'tamas' kii katha paridhi main april 1947 ke samay main punjab ke jile ko parivesh ke rup main liya gaya he. 'tamas' kul paanch dinon kii kahani ko lekar buna gaya upanyaas he. parantu katha main jo prasang sandarbh or nishkarsh ubharate hai, usase yah paanch diwas kii katha na hokar beesvin sadi ke hindustan ke ab tak ke lagbhag sau varsho kii katha ho jaati he. yon sampurna kathavstu do khandon main vibhajit he. pehle khand main kul teraa prakaran hai. doosraa khand gaanv par kendrit he. 'tamas' upanyaas kaa rachanaatmak sanghathan kalatmak sandhan kii drushti se prashansaneey he. isamen prayukt samvaad or naatakeey tatv prabhavakaari hai. bhashaa hindi, urdu, punjabi evam angreji ke mishrit rup vaali he. bhashaayi anushaasan kathy ke prabhaav ko gaharaata he. saath hi kathy ke anuroop varnanaatmak, manovisheshnatmak evam visheshnatmak style kaa prayog sarjak ke shilp kaushal ko ujagar karata he.
 aazaadee ke thik pehle sampradayikta kii baisakhiyaan lagaakar pashaviktaa kaa jo nanga naach is desh main nacha gaya tha, uskaa antarag chithran bhishma saahani ne is upanyaas main kiya he. kaal-vistaar kii drushti se yah keval paanch dinon kii kahani hone ke baavjood ise lekhak ne is khubi ke saath chunaa he ki sampradayikta kaa har pahalu taar-taar udghaatit ho jaataa he or pathak sara upanyaas ek saans main pard jane ke liye vivash ho jaataa he. bharat main sampradayikta kii samasya ek yug puraani he or iske daanvi panjon se abhi tak is desh kii mukti nahin hui he. aazaadee se pehle videshi shaskaon ne yahan kii jameen par apane paanv majboot karne ke liye is samasya ko hatkandaa banaaya tha or aazaadee ke baad hamaare desh ke kuch raajnneetik dal iskaa ghrunit upyog kar rahe hai. or is sari prakriya main jo tabaahi hui he uskaa shikaar banate rahe hai ve nirdosh or garib log jo na hindu hai, na musalmaan balki sirf insaan hai or hai bhartiya naagarik. bhishma saahani ne aazaadee se pehle hue sampradayik dangon ko aadhaar banaakar is samasya kaa sookshm vishleshan kiya he or un manovritiyon ko ughadkar saamne rakhaa he jo apni vikrutiyon kaa parinaam jansadharan ko bhogane ke liye vivash karti hai.
