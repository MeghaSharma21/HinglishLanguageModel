 rashtriya hit se aashay kisi desh ke aarthik, sainik, samskruthik lakshyon evam mahatvakakshaon se he. rashtriya hit antarrashtriya raajnneeti main mahatvapurn sthaan rakhata he, kyonki rajyon ke aapasi sambandhon ko banane main inaki vishesh bhoomika hoti he. kisi bhi raashtra kii videsh niti multah rashtriya hiton par hi aadhaarit hoti he, atah uski safaltaaon evam asafalataaon kaa moolyankan bhi rashtriya hiton main parivartan aata he jiske parinamswaroop videsh niti bhi badlaav ke daur se guzarati he.
 rashtriya hiton sambandhit anya jaankaree se purv inhen paribhaashit karnaa anivaary he jo is prakaar se he-
 vibhinn vidwaanon ne rashtriya hiton ko kai shreniyon main baanta he. udhaaharan swaroop, vidwaan inhen pratham koti ke hit, gaun hit, sthai hit, asthai hit, saamaanya hit, vishisht hit aadi main vargeekrut karte hai. lekin multah inhen do pramukh shreniyon main rakhana zyada spasht chithran prastut karata he - 
 jahaan tak pramukh hiton kii baat he prayek raashtra teen pramukh hiton ke aadhaar par apni videsh niti ke uddeshy tay karte hai. ye teen pramukh hit hai 
 prayek raashtra ke pramukh uddeshyon main in teenon karkon kaa hona isliye aavashyak he ki pratham par rajya kaa mul aadhaar/astitv tikaa hua he. duusare par uskaa sucharu vikaas tathaa tisare kaa mahatv isliye he ki in hiton kii purti ek vishisht vishwa parivesh main hi sambhav he, ekaantavaas main nahin. atah koi bhi raashtra in teen pramukh hiton ke sandarbh main hi apni videsh niti yaa rajyon ke saath parsparik sambandh sthapit karata he.
  gaun hit pramukh hiton kii bhaanti mahatvapurn to nahin hote lekin kisi bhi raashtra ko satta main banaaye rakhane hetu aavashyak hote hai. in hiton ke liye raashtra apana sarvasy yaa yudhon tak jane ke liye taiyaar nahin hota, parantu phir bhi inaki purti hetu prayaas karata he. in hiton ke madhyam se raashtra apane saamaajik, saanskrithik, viraasat aadi dwaara sthapit aakankshaon kii purti karata he. iske atirikt, apane videshon main sthapit kaaryon ko purna karne kii koshish karata he. inke madhyam se videshon main based apane nagarikon ke hiton kii purti ke prayaas bhi karata he. atah in hiton kii purti hetu bhi raashtra kaaphi prayaas karte hai.
 parantu jaisaa upar kaha he ki kul milakar rashtrahit gatisheel hote hai, sthai nahi. isiilie jitne zyada se zyada ho saken utane sambhavit hiton kii purti hetu raashtra prayasarat rahete hai.
 rashtriya hiton ke sandarbh main jo bhi baaten kahi jaae, antatah satya yah he ki sabhi raashtra inaki abhivruddhi hetu bharsak praytn karte hai. is sandarbh main raashtra vibhinn sadhano kaa upyog karte hai jinamein se pramukh nimnlikhit hai-
 kisi bhi raashtra kii videsh niti kaa karyanvayan rajnay ke madhyam se hi hota he. rajnay apane aap main naitik aniatik nahin hota balki apane raashtra hiton ke anuroop hota he. na hi yah ek vastunishth sthiti he, balki yah vyaktiparak vyavastha he jiskaa akalan prayek raashtra apane-apane drushtikon ke antargat karata he. rajnay apane desh ke videshon main sthapit duutavaason va vaanijya kendron ke atirikt videsh mantralay, rajnatik netritv va kai anya vyaktiyon va sansthaaon kii bhagidaari ke anuroop karyanvit hota he. rajnay dwi-paksheeya evam bahupaksheeya donon prakaar ke hote hai. rajnay ke swaroop bhi sthitiyon ke anuroop naye-naye sandarbhon main prastut hote hai.
 prachaar bhi rashtriya hiton main vruddhi evam purti kaa mahatvapurn tarika he. prachaar duusare rashtron ke tarkon ko galat siddh karne tathaa apni baat ko failaane kaa hameshaa tarika rahaa he, lekin 20veen shatabdi main hi prachaar ko ek mukhya saadhan ke rup main upyog kiya gaya he. iskaa ati spasht rup do vishwa yudhon ke bich ke kaal main dekhne ko mila jab vibhinn vichaardhaaraon - samyawad, najeevaad, fasism - ke madhyamon se rashtron ne apni shakti sthapit evam sanvardhan hetu inkaa upyog kiya. shityudh kaal main bhi donon mahashaktiyon ne apane-apane varchasv ko banane hetu rashtron ke madhya samyavaadee va poonjivadi vikaas ke pratimaanon ko apnaane hetu pratispardhaa paidaa kii. shityudhottar yug main bhi ek maatr shakti dwaara bhoomandaleekaran, udaarikaran, mukt bazaar vyavastha aadi keval rashtron ke paas bache vikalp ke rup main tathaa apni videsh niti kii hastkshep kii nitiyon ko nyyochit sthapit karne hetu atyadhik prachaar kiya ja rahaa he. is prakaar do pramukh kaarnon se pichhali shatabdi main prachaar kaa kaaphi prayog hua he. pehla kaaran rahaa he sanchaar sadhano main ai kranti jisane prachaar ko bahut shighrata, vishwasaneey va aasaani se uplabdh kara diya. doosraa shaayad ati aadhuniktam hathiyaaron kii utpatti se bal prayog ke vikalp kii samaapti ne bhi is saadhan ko adhik mahatvapurn bana diya he. kaaran jo bhi rahe hon parantu vartmaan main uplabdh sanchaar kranti ke tareekon ne prachaar ko videsh niti ke prabhavi tantra ke rup main prastut kiya he.
 rajnatik yuddh bhi rashtrahiton kii abhivruddhi kaa ek mahatvapurn saadhan rahaa he. yah na to yuddh he parantu na hi shaanti. iske dwaara rajnay ke madhyam se rajyon ke madhya dandatmak sthiti bananaa yaa aarthik pratibandh lagaana jisase virodhiyon par dabaav kii sthiti bani rahati he. vartmaan antarrashtriya raajnneeti main vibhinn tareekon dwaara rajnatik yuddh kii sthiti paidaa kii jaati he -
 vartmaan yug antahnirbharta kaa yug he. prayek raashtra, kitna hi shaktishaalee ho yaa kitna hi chota ho, sabhi ko paraspar ek duusare par nirbhar rahanaa padataa he. koi bhi sampoorn rup se aatm nirbhar nahin he. parantu prayek raashtra apane rashtriya hiton kii purti hetu ve raashtra apane sansadhano ke bal par apane rashtriya hiton kii abhivruddhi karte hai. inhen sansadhano ke prayog se badi shaktiyaan videshon main sainya adde sthapit karne, vikasshil deshon main satta parivartan, sasta kaccha maal praapt karne, kamjor rashtron kii nitiyon ko prabhavit karne, rajyon kii mudra ke avamulyan karne, vyapaar kii sharten tay karne aadi main safalataa praapt kar leti hai. is sandarbh main aarthik rup se shaktishaalee raashtra anya deshon ke prati do prakaar ke sadhano kaa prayog karte hai - mukhya aarthik tantra tathaa gaun aarthik tantra. mukhya aarthik tantra kaa prayog nimna tareekon se kiya jaataa he - 
 gaun aarthik tantra ke aadhaar par prayukt hone vaale sadhano ke antargat - riyasat, bahishkaar, nakebandi aate hai. inhen aarthik sadhano ke dwaara raashtra apane rashtriya hiton main abhivruddhi karte hai.
 1945 se purv atyaadhik badi shaktiyon ne samrajyavad kaa sahaara lekar apane rashtriya hiton kii abhivruddhi kii thi. saamaanya taur par jab koi raashtra duusare rajya kii seemaa va janata par jabardastee kabja kar len to use samrajyavad kehete hai. isaki vyakhya hetu alag-alag vidwaanon ne alag-alag siddhanton kaa pratipaadan kiya he. samrajyavad ke swaroop ko kai roopon main dekha ja saktaa he. yah bade rajyon dwaara kabhi aarthik kaarnon, yathasthiti banaaye rakhane, rashtriya pratishtha aadi kai kaarnon se prerit hoti he. samrajyavad kii nitiyon ke dwaara rashtron ko aarthik laabh, shakti nirmaan tathaa aviksit deshon ke kalyaan aadi praapt hote hai. isse shaktiyon ke rashtriya hiton kii purti hoti he. parantu yadi vastav main dekha jaae to kuch chand rashtron ke hiton ke purti hetu samrajyavad se zyaadaatar rashtron kaa shoshan, anyaay, pichhadaapan, garibi, bhukhmaree aadi badhati he. isliye 1945 ke baad ke varshon main kshetreey samrajyavad samaapt praaia ho gaya he.
 upniveshwaad ke madhyam se 18veen va 19veen shatabdi main europe kii badi takaton ne teesri duniya ke zyaadaatar deshon par rajya kiya he. iske antargat videshi rajyon par bahya shaktiyon kaa shashan chalaaya jaataa rahaa he jo sthaneey logon ke sabhi vishyon par apana niyantran rakhte hai. puri rajnatik vyavastha unke haath main hoti thi. sarkaar videshi takaton dwaara hi chalaai jaati thi. bhu-bhaag par bhi purna niyantran bahya shaktiyon kaa hi hota tha. sthaneey logon kii swatantrataayen bhi unheen ke ishaare par chalati thi. parantu swatantrata aandolan ke lambe sangharsh ne 1950 va 1960 ke dashakon main sabhi ko aaazaad kara diya tathaa upniveshi vyavastha kaa praayah ant ho gaya.
 1945 ke baad upniveshwaad kaa sthaan 'nav upniveshwaad' ne grahan kar liya. ab kshetreey va rajnatik rup se to rajya swatantra ho gaye, lekin aarthik rup se abhi bhi gulam bane rahe. aarthik sansadhano kii drushti se 30 pratishat jansankhya 70 pratishat sansadhano kaa upyog karti he tathaa 70 pratishat janata maatr 30 pratishat sansadhano kaa prayog karti hai. aaj bhi kachche maal kii keemten, vyapaar kii sharte, aarthik aadan-pradaan, takneekee hastantaran aadi sabhi teesri duniya ke deshon ke viruddh hai. ab in rashtron kaa shoshan apratyaksh rup se hone laga he. aaj bahurashtriya companiyon, aarthik sahaayta, poojinivesh kachche maal kaa aayaat va taiyaar-shuda maal kaa niryaat, doum darje kaa takneekee hastantaran aadi ke madhyam se viksit desh aaj bhi vikasshil rajyon kaa shoshan kar rahe hai. vibhinn gaiyr jaruri muddon jaise bal shram, paryaavaran, maanavadhikaar aadi ke naam par aaj bhi inke saath vyapaarik va anya aarthik sambandhon main bhedbhaav kiya jaataa he. atah in aarthik laabhon ke kaaran shaktishaalee raashtra apane rashtriya hiton kii purti evam sanvardhan kar rahe hai.
 yuddh ko bhi antim vikalp ke rup main raashtra apane rashtriya hiton ke sanvardhan hetu prayog kar lete hai. yudhon hetu vibhinn kaaran va iske vibhinn swaroop hote hai. parantu vartmaan yug main hathiyaaron kii maarak kshamta evam unke vidhvansak swaroop ke kaaran raashtra yudhon ke prayog se bachate hai, parantu iskaa yah arth nahin he ki yudhon kaa tyaag kar diya gaya. badi shaktiyaan aaj bhi apane raashtra hiton kii purti hetu iske prayog se nahin chookti hai. udhaaharan ke rup main vartmaan samay main bhi america ne afghanistan va iraq par yuddh karke apni ekmaatr varchasv vaali mahashakti hone kaa parichay diya.
 atah uparokt sadhano ke madhyam se shaktiyaan apane rashtriya hiton main vruddhi karti rahati he. yah shakti sanvardhan shantipurna tareekon se lekar yuddh tak ke anek nirdhaaran tatwon ke dwaara kiya jaataa he. lekin vartmaan antanirbharta ke yug main kuch rashtron ke rashtriya hiton kaa sanvardhan anya rajyon kii keemat par hota he. isiilie rashtron ko apni videsh niti kaa aadhaar banaate samay duusare rashtron ke hiton ko bhi dekhnaa chahie. isi prakaar rashtriya hiton ke upyog se vishwa main doorgaami va nirantar shanti va suraksha kii sthapana ho sakati he.
