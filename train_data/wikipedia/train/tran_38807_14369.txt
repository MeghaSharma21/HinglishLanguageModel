 vishwaprasiddh premakathaon main radha-krishna, shakuntla-dushyant, savitri-satyawan jaisi puranic kathaon ke alaava rani rupamati-baj bahadur, saleem-anaarakali, hir-ranjha, laila-majanuun, sohani-mahivaal, dhola-maaru jaise prem charitron kii gaathaayen amar hai.
 sakha bhav par aadhaarit radha-krishna kaa prem amar he. kala kii har vidha main is prem kaa chithran miltaa he. asankhya gopiyon ke sang raas rachaane vaale, rukmani-satyabhama ke pati or mira bai kii bhakthi main rachi-pagi rachanaaon ke paatr the krishna. khud se bady umr kii radha se unke prem ko saamaajik manyata mili, yahaan tak ki unka naam hi radha ke saath liya gaya. vrishabhanu kii putree radha or krishna ke is prem ne kai myanon main paramparaon ko toda tha. mahakavi surdaas ke prabhu, mahabharat main arjuna ke maardarshak, radha ke shaashvat premi or draupadi kii laaj bachaane vaale krishna sambhavat: stri-purush samanta ke prabal pakshdhar bhi the. govind das, chaitanya mahaprabhu or geet govind ke rachanaakaar jayadev kii rachanaaon main radha-krishna ke is prem kaa chithran bakhubi
 mahabharat kaal main upji yah prem katha behad maarmik he. mahakavi kalidas kii amar rachana abhigyaan shakuntalam main iskaa ullekh kiya gaya he. puru samrajya ke raja dushyant akhet ke liye gaye the, tabhi unhone apurv sundari shakuntla ko dekha or unke prati aakarshith ho gaye. donon ne gandharva vivaah kiya, apane mahal ko lautate hue dushyant ne shakuntla ko ek anguthi nishaani ke bataur di. ek baar jab shakuntla apane premi ke khayalon main khoi hui thim, rishi durvasa unki kutiyaa par aae. khud main dubi shakuntla ko rishi ke aane kii aahat na mil saki. ise apana apmaan samaj krodhit durvasa ne unhen shaap diya- jiske khayalon main tum itani khoi ho, vah tumhen bhul jayega... baad main rishi se maafee maangate hue shakuntla bahut roi, tab unhone kaha, jab tum premi kii di gai nishaani use dikhaaogi, vah tumhen pahchaan legaa. shakuntla garbhvatee thim, lekin raja dushyant kii koi soochna na thi. shakuntla ko unke pita ne shahi darbar main bheja, taaki vah dushyant se mil saken lekin raste main ek nadi main dushyant dwaara di gai anguthi kahin gir gai. rishi ke shaap ke prabhaav main dushyant ne shakuntla ko na pahachaanaa. shakuntla ne anguthi dikhaani chaahi, kintu vah to pehle hi nadi main gir chuki thi. anguthi ko ek machhlee ne nigal liya tha. baad main ek machuaare ne machhlee ke pet se vah anguthi nikaali or vah use lekar darbar main gaya or raja ko anguthi dikhaai. anguthi dekhakar dushyant ko bhuli sari daastaan yaad aa gai. is tarah yah prem kahani purnataa tak pahunchi. unke putr kaa naam bharat pada. kaha jaataa he ki bharatvarsh kaa naam uske naam par hi rakhaa gaya.
 apratim saundarya kii dhani savitri rajgaraane kii thim, unke saundarya ke charche dur-dur tak vikhyath the. unhone apane pita ke samaksh khud var dhundne kii ichha rakhi. unke pita ne savitri kii jad ke kaaran unhen deshaatan kar apana var khojane kii ijaajat di. ek din kisi ghaney jangal main unki bhent samrajya kho chuke ek vruddh or andhe raja se hui. ek choti-si kutiyaa main raja-rani or unka yuva putr jivan vyateet kar rahe the. rajkumaar lakdi katkar use haat main bechata or mata-pita ke liye bhojan jutata. savitri ko aise hi var kii talash thi, lekin unke pita garib rajkumaar se beti kii shaadi ke paksh main taiyaar na hue. raja ko pataa chalaa ki rajkumaar kii aayu maatr ek varsh or he, is par bhi jab savitri, satyawan se vivaah ke faisle par adi raheen to antat: baari man se raja ne hami bhar di. vivaah ke baad savitri pati kii kutiyaa main rahane lageen. varsh ke antim din savitri jaldi uthin, satyawan se saath jangal jane kii prarthana kii. dopaher ke samay satyawan ko kuch thakaan mahasoos hui to vah savitri kii god main sir rakhkar achetavastha main chale gaye. savitri kuch samajhatin, isse purv hi yamraj prakat hue or savitri se satyawan ko le jane kii baat kahi. savitri ne yamraj se vinati kii ki vah unhen bhi pati ke saath mrityu varan karne den. yamraj iske liye taiyaar na hue. savitri kii jad par unhone satyawan ke jivan ke alaava koi doosraa vardaan maangane ko kaha. savitri ne putravati hone kaa aashirwad maanga. yamraj ne vardaan diya or chalane ko hue, tabhi savitri ne kaha, jab aap mere pati ko hi saath le ja rahe hai to main putravati kaise ho sakati hum. ant main yamraj ne satyawan ke praan lautaa die or atal nishchay vaali savitri ke prem kii jeet hui, unhone pati kaa jivan waapas paa liya.
 malwa kii gayika thim rupamati, sultan baj bahadur unase prem karte the. yah antardharmik vivaah tha. yuddh, prem, sangeet or kavita kaa adbhut sammishran he yah jaadui prem kahani. baj bahadur mandu ke antim swatantra shaasha the. rupamati kisaan putree or gayika thim. unki aawaaj ke mureed baj bahadur unhen darbar main le gaye. donon parinay sutara main bandha gaye, lekin yah prem kahani jaldi hi khatm ho gai, jab mughal samraat akbar ne mandu par chadhai karne ke liye adham khan ko bheja. baj bahadur ne apni choti-si sena ke saath uskaa muqabla kiya kintu haar gaye. adham khan rani rupamati ke saundarya par mar-mitaa, isse purv ki vah mandu ke saath rupamati ko bhi apane kabje main letaa, rani rupamati ne vish seven karke maut ko gale laga liya.
 arabi samskruti main dukhaant prem kahaniyon kii puri shrinkhalaa he, jinamein cas-lubna, marva-al majanuun al faraansi, antara-ablaa, kuthair-aja, laila-majanuun kii kahaniyaan pramukh hai. laila-majanuun kii prem kahani nai nahin he. arab ke bani aamir janajati kaa tha yah kavi yani majanuun. laila bhi isi jati se aati thim. laila ke pita ke virodh ke kaaran inkaa vivaah nahin ho sakaa or laila kisi or kii patni ho gai. majanuun pagal ho gaye, isi paagalpan main unhone kai kavitaayen rachin. laila pati ke saath iraq chali gai, jahaan kuch hi samay baad biimaar hokar unki mrityu ho gai. majanuun bhi kuch samay baad maut kii god main chale gaye.arab or habib loksahitya se lekar farsi sahitya tak yah prem katha kai roopon main saamne ai. aam log ise nijaami ke percian sanskaran se hi jaanate hai. kaha jaataa he ki romeo-juuliyat kii kahani laila-majanuun kaa hi latin sanskaran he.
 mughal samraat akbar ke chahete or baba farid ke aashirwad se janme bete saleem ne anaarakali se prem kiya. anaarakali ek murtikar kii beti thi or behad sundar thi. akbar is prem ke khilaaf the. anaarakali ke prem main pagal shahjada saleem ne apane pita ke khilaaf baghawat tak kar di. kaha jaataa he ki dariyadil maane jane vaale mughal samraat ne anaarakali ko jinda diwaar main chinava diya gaya. mughale-ajam jaisi film ne is prem katha ko amar kar diya.
 punjab kii dharti par kai prem kathaon kaa janm hua, jinamein vaaris shah rachit hir ko saahitiyik jagat ke log bakhubi jaanate hai. amir parivaar kii khubasurat hir ne prem kiya ranjha se. ranjha apane chaar bhaaiyon main sabase chota tha, bhaaiyon se vivaad ke baad vah ghar chhodkar bhaag gaya or hir ke gaanv tak aa pahunchaa. hir ke ghar main vah pashuon kii rakhwali karne laga. donon ke bich prem hua or kai varsho tak donon milte rahe, lekin hir ke ishryaalu chachaa kaido or mata-pita ke kaaran donon kaa vivaah nahin ho sakaa, hir kaa vivaah anyatra kar diya gaya. ranjha jogi ho gaya or alakh niranjan kahkar gaanv-gaanv phirane laga. jogi rup main ek baar phir vah hir se mila. donon bhaag gaye lekin police ne unhen pakad liya. lekin usee raat puure shahar main aag lag gai. ghabaraae hue maharaja ne premiyon ko aaazaad kar diya or unhen vivaah kii ijaajat de di. donon hir ke gaanv waapas aae, is baar mata-pita unke vivaah par raji ho gaye. vivaah ke din hir ke ishryaalu chachaa kaido ne hir ko vish khilaa diya, ranjha ne use bachaane kii bahut koshish kii kintu hir na batch saki. hir ke dukh main vyathit ranjha kii bhi baad main maut ho gai. ek darun prem kahani khatm ho gai.
 punjab kii hi dharti par ugi ek anya prem katha he sohani-mahivaal kii. sindhu nadi ke tat par rahane vaale kumhaar tula kii beti thi sohani. vah kumhaar dwaara banaae gaye bartanon par sundar chitrakaari karti thi. uzbekistan sthit bukhaara kaa dhani vyapaaree izzat beg vyapaar ke silsile main bharat aayaa, sohani se milane par vah uske saundarya par aasakt ho uthaa. sohani ko dekhne ke liye vah roj sone kii mohren jeb main bharkar kumhaar ke paas aata or bartan kharidta. sohani bhi uski taraf aakarshith ho gai. vah sohani ke pita ke ghar main naukari karne laga, uskaa naam mahivaal pads gaya, kyonki vah bhainsen charaane laga. jab unke prem ke kisse aasapaas faile to tula ne sohani ko bina bataae uski shaadi kisi kumhaar se kar di. mahivaal apana ghar, desh bhuulakar fakir ho gaya. magar donon premiyon ne milanaa na chhoda. roj jab raat main sari duniya soti, sohani nadi ke us paar mahivaal kaa intjaar karti, jo tairkar uske paas aata. mahivaal biimaar hua to sohani ek pakke ghade kii madad se tairkar usase milane pahunchane lagi. uski nanad ne ek baar unhen dekh liya to usnapakke ghade kii jagah kaccha ghada rakh diya. sohani ghade dwaara nadi paar karne lagi to dub gai. mahivaal use bachaane ke liye nadi main kuuda, vah bhi dub gaya. is tarah yah dukh bhari prem kahani khatm ho gai.
 rajput prem kii gaatha he dhola-maaru. poogal kaa shaasha tha pingal. usne apni nanhee putree maaru kaa bal vivaah narwar ke raja nal ke putr dhola se kar diya. bade hone par use vidaa kiya janaa tha. dhola bada hone laga lekin tabhi nal kii maut ho gai or dhola vivaah kii baat bhul gaya. uskaa vivaah malwani se ho gaya. maaru ne kai baar apane duuton ko dhola ke paas sandesh ke saath bheja, lekin har baar uski patni ne unhen bich hi roak diya. ant main maaru ne kuch lok gayakon ko dhola ke paas bheja, jinhone dhola ko vivaah kii baat yaad dilaai. dhola maaru se milane kii cheshtaa karne laga lekin uski ishryaalu patni ne usase kaha ki maaru mar chuki he. dhola nahin rukaa, chalata gaya. raste main hi dakaiton ke giroh se takaraayaa or giroh ke sardaar ne usase kaha ki maaru kaa anyatra vivaah ho chukaa he. yah dakait bhi maaru se ekatarfa prem karata tha. dhola maaru se milane ke apane nishchay par adig tha. antat: vah maaru se milane pahunch gaya. lekin kashton kaa ant abhi na hua tha. lautate hue registan ke saanp ne maaru ko das liya or vah gahan murchhavastha main chali gai. rajput itihaas main pehali baar dhola ne patni kii chita ke saath khud sati hona chaha. isi bich ek yogi-yogini ne kaha ki vah maaru ko jivit kar sakate hai. unhone maaru ko pun: jeevandaan diya. donon phir mahal ko lautne lage, tabhi dakaiton kaa sardaar unhen maarane aa gaya, lekin lok gayakon ne unhen bachaa liya. antat: ve apane mahal laut sake, anek dukhon ke baad ek sukhaant prem kahani ban saki.
 faras kii prishthbhumi main janmi is kahani kaa paatr farhaad ek shilpkaar tha, jo rajkumaari shirin se beintahaa muhabbat karata tha, lekin rajkumaari is prem se anbhigya thi. niraash farhaad pahaadon main jaakar rahane laga or bansuri par rajkumaari kii prashansa main dhune bajaane laga. jab yah baat shirin ko maaloom hui to vah farhaad se mili or uske prem main giraft ho gai. shirin ke pita or raja nahin chaahate the ki unki beti ek aam aadmi se shaadi kare. aakhir unhone apni beti ke saamne shart rakhi ki yadi farhaad pahaadon ke bich chattaanon main nahar khod de to vah shirin kaa vivaah usase kar denge. yah behad mushkil kaary tha, lekin farhaad ne nahar khodni shuru kii. uski athak mehnat dekhakar raja ko laga ki kahin farhaad apana lakshya praapt na kar le. nahar puri hone ko thi, ghabaraae hue raja ne apane darbariyon se beti ke vivaah kii khatir mashvira karnaa chaha. unke vajeer ne salaah di ki kisi boodhi stri ko farhaad ke paas bhejein or yah sandesh den ki rajkumaari kii maut ho chuki he. tab ek boodhi stri farhaad ke paas pahunchi or jor-jor se rone lagi. farhaad ne usase rone kaa kaaran poocha to budhiya ne kaha, tum jiske liye apane sharir ko khata rahe ho-vah to mar chuki he. yah sunakar farhaad ko sadma pahunchaa or usne apane aujaaron se khud ko maar liya, nahar ban chuki thi, magar pani kii jagah usamen farhaad kaa lahu bah rahaa tha. farhaad kii maut kii khabar sunakar shirin ne bhi khud ko khatm kar liya. is tarah ek or prem kahani asamay maut kii god main so gai.
