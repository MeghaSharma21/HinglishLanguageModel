 prakaash utpann karne ke anek saadhan hai. kuch praani bhi prakaash utpann karte hai. praani se utpann prakaash ko jeevadipti, yaa 'sheethal prakaash', kehete hai. saadhaaran prakaash main prakaash ke saath-saath ushma bhi rahati he, par jeevadipti main ushma nahin rahati. 
 samudr kii sataha par bhi kabhi-kabhi prakaash dekha jaataa he. is prakaash ke sambandh main pehle anek mat prachlit the. par 1910 i main mike cartnim ne pehle pahal yah pataa lagaaya ki samudri prakaash kaa kaaran samudr ke praani hai. in praaniyon main se kuch to bahut sookshm hote hai, par kuch itane bade hote hai ki unhen sookshmdarshi ke bina bhi dekha ja saktaa he. aise praaniyon kii kam se kam 40 shreniyan hai jinamein ek yaa ek se adhik prakashotpadak vansh hai. kuch vanaspatiyaan bhi prakaash utpann karti hai. ek kavak shrenee ke or duusare jeevanu shrenee ke mrit padaarthon se niklaa prakaash jeevanuon ke kaaran hota he. aise jeevanu prayogshaalaon main bhi sanvardhit kiye ja sakate hai.
 jaanwaron main spanj, jelly fish, kumb jelly, hydroids, si pen, dinophlagelets, radioleria, samudri keede, kechua cankhajura, britle, stars, bahut se molsk, samudraphen praani, shinrap, bahut bhanti ke kekade, squid tathaa machhliyaan aadi prakashotpadak hoti hai.
 japan ke kinaaron par paae janevaale fire fli squid ko japani bhashaa main "hotaruika" kehete hai. iske sansparshak ke sire par prakashotpadak ang hote hai. italy main kinare ke samudr kii tali main paaya janevaala heterotuthis ke kisi ang vishesh se prakaash nahin utpann hota, pratyut yah jantu ek prakaar kaa srav utpann karata he, jo jal ke sampark main aakar chamakane lagata he. yah srav ek granthi main banataa he.
 saikadon faidam kii gaharaai main pai janevaali machhliyon ke sharir main prakashotpadak ang hote hai, jo sharir ke donon bagal panktiyon main susajjit rahete hai. inaki akruti ardhavritakar hoti he. eidhroprora iffelgeens ke sire par rail ke ingine kii kaundhbatti kii bhanti ek prakashotpadak pind hota he. iske atirkti iske sharir par anya prakashpind bhi hote hai.
 professor alirak daahlgran ne in prakashotpadak angon kii banaavat kaa adhyayan kiya. unhone bataaya ki inamen ek lens hota he, jo prakaash ko baahar phenkata he. in angon ke andar chamakdaar safed padaarth se bhari koshikaon kii ek parat hoti he, jo paravartak kaa kaary karti he. kisi kisi jaanavar main prakashotpadak ang ke chaaron ore ek apaardarshak aavaran hota he, jo prakashotpadak ang ke utak ko haani se bachaata he. kuch jaanwaron main yah aavaran rangeen hota he. falswaroop keval ek hi rang kii kirane usase hokar nikal paati hai. isaliye in jantuon main vishesh rang kaa prakaash utpann hota he.
 katalfish kii ek jati main teen prakaar ke prakaash -- nila, bangnee or laal -- paidaa karanevaale ang hote hai. dakshin america ke automobile bag naamak keet ke sir par safed or dum par laal prakaash paaya jaataa he.
 dach east indies ke banda sagar main do prakaar kii prakashotpadak machhliyaan pai jaati hai. inke sharir main ek vishesh avyav hota he, jisamen prakashotpadak jeevanu rahete hai. is avyav kii banaavat pyaale kii bhanti hoti he or isamen rahanevaale jeevanu ek vishesh jati ke hote hai. inhen saadhaarant: prayogshaala main na to sanvardhit kiya ja saktaa he or na ye machhlee ke sharir ke baahar jivit hi rah sakate hai. ye sahjivi chamakate hue jeevanu hai. rakt kii naaliyon kii ek jatil sanhati yahan bhojan evam prakashotpaadan ke liye aavashyak oxigen pahunchaati he. ye jeevanu jab tak jivit rahete hai tab tak chamakate rahete hai. duusari machhliyon ke prakashotpadak ang uttejit hone par chamakate hai. isaliye ye apane icchaanusaar prakaash utpann karti or bujhaati hai. sahjivi jeevanuon dwaara prakaash utpann karanevaale praaniyon kii prakashotpaadan kriya aichhik nahin hoti. inke prakashotpadak angon par ek aavaran hota he. is aavaran ke koshon main kaale rang ke kan hote hai, jo aavaran band hone par jeevanuon ko puri tarah dhank lete hai. isse prakaash baahar nahin jaataa. is aavaran kaa kholana yaa band karnaa aichhik hota he. isaliye in machhliyon ko prakaash palken kehete hai. in jantuon main prakashotpadak angon kaa kya upyog he, yah thik thik gyaat nahin. anumaan he ki ye ang inhen apane chaaron ore kii vastuon ko dekhne main sahaayta pahunchaate hai. si pen prakaash dwaara khaadya jeevon ko aakarshith karte hai. kuch aise bhi jeev hai jinamein prakaash nar maadaa ke aakarshan ke liye hota he. jugnu iskaa udhaaharan he.
 jeevon dwaara utpann prakaash ke vishay main pehle logon kaa mat tha ki sambhavat: yah prakaash phosphorus ke kaaran hota hai. kintu yah thik nahin he, kyonki phosphorus vishaiylla hone ke kaaran jivit koshikaon main nahin rah saktaa. jantuprakash vastut: oxikaran kaa fal he. san 1794 main italian vaigyanik spalenzani ne siddh kiya ki jantuprakash ke liye jal kii upasthiti aavashyak he. prakashotpadak jeev geeli avasthaa main hi prakaash detaa he, sukhi avasthaa main nahin. sookhne ke baad yadi jeev ko geela kiya jaay to vah pun: prakaash dene lagata he. at: spasht he ki prakashotpatti saadhaaran rasinic kriya he, jivit padaarth kii vishesh kriya nahin.
 jantukosh prakashotpaadan ke liye jo vastu banaate hai, use photogen yaa luciferine kehete hai. francisi vaigyanik dubva ko san 1887 main rasinic vishleshan se gyaat hua ki isamen do padaarth hai, luciferine or luciferes . luciferine oxikrut hokar prakaash utpann karata he or luciferes utprerak yaa prakinv kaa kaary karata he. luciferine garam hokar nasht nahin hota, kintu luciferes garam hone par nasht ho jaataa he. kuch abhikarmakon kii sahaayta se in donon ko avakshipt karke tathaa upyukt vilaayakon main pun: villin kar inhen pruthak kiya ja saktaa he. yadhyapi in daanon ko pruthak kiya gaya he, phir bhi inaki yatharth rasinic banaavat kaa pataa ab tak nahin chalaa he. inako protein kii jati main rakh sakate hai.
 san 1918 main i en harvi ne prayogon dwaara siddh kiya ki oxikaran ke baad luciferine kaa prakaash samaapt ho jane par usamen yadi avkaarak milaae jaayan to luciferine pun: ban jaataa he. prakaash utpann karanevaale jantuon main oxikaran or avkaran kii kriya kramash: hua karti he or jantuprakash utpann karte rahete hai.
