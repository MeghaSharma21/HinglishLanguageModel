 bharat ke mastak par mukut ke samaan saje himalay ke dhaval shikharon par hamane aap ko ghumaya or ab liye chalate hai, bharatbhumi ke antim chor par..arthath kanyakumari .chhutpan main jab ham kanyakumari ghoomane gaye tab bas se utarate hi apane jivan main pehali baar samundar dekha.dur tak faili hui neeli chadar kii tarah, bahut shant bahata sa, itnaa khubasurat laga tha ki vah nazaaraa ab tak aankhon main basaa he. 
 kanya kumari tamilnadu praant ke sudur dakshin tat par basaa ek shahar he. yah hind mahaasaagar, bengal kii khaadi tathaa arab sagar kaa sangam sthal he, jahaan bhinn sagar apane vibhinn rango se manoram chata bikherte hai. yah sthaan varsho se kala, samskruti, sabhyataa kaa pratik rahaa he.
 sagar-tray ke sangam kii is divyabhumi par maa bhagwati devi kumari ke rup main vidyaman hai. is pavitra sthaan ko elexandria of east kii upama se videshi sailaaniyon ne nawaja he. yahaan pahunch kar lagata he maano purv main sabhyataa kii shuruyatyaheen se hui hogi. angrejon ne is sthal ko kep comorin kaha tha. yahaan kaa suryoday or suryaast kaa najaara behad aakarshak lagata hai.
 kerala rajya ke tiruanantpuram ke behad nikat he. pehle yah shahar kerala rajya main hi tha. is liye bhi adhiktar log yahan malayalam bhashi hi milenge.
 sambandhit puranic katha -
 bhagwaan shiv ne asur banasuran ko vardaan diya tha ki kunvaari kanya ke alaava kisi ke haathon uskaa vadh nahin hoga. pracheen kaal main bharat par shashan karne vaale raja bharat ko aath putree or ek putr tha. bharat ne apana samrajya ko nau baraabar hisson main baantkar apni santanon ko de diya. dakshin kaa hissaa uski putree kumari ko mila.
 kumari ko shakti devi kaa avatar mana jaataa tha. kumari shiv se vivaah karnaa chaahati thim. vahin banasuran ko jab kumari kii sundarataa ke bare main pataa chalaa to usne kumari ke samaksh shaadi kaa prastaav rakhaa. kumari ne kaha ki yadi vah use yuddh main haraa degaa to vah usase vivaah kar legi. donon ke bich yuddh hua or banasuran ko mrityu kii prapti hui. 
 kumari kii yaad main hi dakshin bharat ke is sthaan ko kanyakumari kaha jaataa he. mana jaataa he ki shiv or kumari ke vivaah kii taiyaari kaa saamaan aage chalakar rang birangi ret main parivartit ho gaya.
 1-kanyakumari amman mandir-
 kumari amman mandir samudr tat par sthit he. purvabhimukh is mandir kaa mukhya dwaar keval vishesh avasaron par hi khulata he, isliye shraddhaluon ko uttari dwaar se pravesh karnaa hota he. is dwaar kaa ek chota-sa gopuram he. kareeb 10 foot oonche parcote se ghire vartmaan mandir kaa nirmaan pandya raajaaon ke kaal main hua tha. devi kumari pandya raajaaon kii adhishthatri devi thim. mandir se kuch duuri par savitri ghat, gayatri ghat, syanu ghat evam tirthaghat bane hai. inamen vishesh snaan tirthaghat mana jaataa he. tirthaghat ke snaan ke uparaant bhakt mandir main darshan karne pahunchate hai.
 ghat par solah stambh kaa ek mandap bana he. mandir ke garbhagrih main devi kii atyant saumy pratimaa virajman he. vibhinn alankaranon se sushobhit pratimaa keval deepak ke prakaash main hi manohari prathit hoti he. devi kii nath main jada hira ek anokhi jagamagaahat bikherta he. kehete hai bahut pehle kii baat he, mandir kaa purvi dwaar khulaa hota tha to heere kii chamak dur samudr main jate jahaajon par se bhi najar aati thi, jisase navikon ko kisi duurastha prakaash stambh kaa bhram hota tha. is bhram main durghatana kii ashanka rahati thi. isi kaaran purvi dwaar band rakhaa jane laga. ab yah dwaar baishakh dhwajarohan, utsav, rathotsav, jalayatra utsav jaise vishesh avasaron par hi kholaa jaataa he. mana jaataa he ki chaitanya mahaprabhu is mandir main jalayatra parv par aae the.isi parisar main mahadev mandir, kaashi vishwanath mandir or chakratirtha ke darshan bhi kiye ja sakate hai.
 2-gandhi smarak-
 yah smarak rashtrapita mahatma gandhi ko samarpit he. yahi par mahatma gandhi kii chita kii raakh rakhi hui he. is smarak kii sthapana 1956 main hui thi. mahatma gandhi 1937 main yahaan aae the. unki mrityu ke baad 1948 main kanyakumari main hi unki asthiyaan visarjeet kii gai thi. smarak ko is prakaar dizin kiya gaya he ki mahatma gandhi ke janm diwas par surya kii pratham kirane us sthaan par padati hai jahaan mahatma kii raakh rakhi hui he.
 3-kavi tiruvalluvar kii vishaal pratimaa- 
 sagar tat se kuch duuri par madhya main do chattaane najar aati hai. dakshin purv main sthit in chattaanon main se ek chattan par vishaal pratimaa paryatakon kaa dhyaan aakarshith karti he. vah pratimaa prasiddh tamil sant kavi tiruvalluvar kii he. vah aadhunik murtishilp 5000 shilpakaaron kii mehnat se ban kar taiyaar hua tha. isaki oonchai 133 foot he, jo ki tiruvalluvar dwaara rachit kavy granth tiruvakural ke 133 adhyyon kaa pratik he.
  4-vivekanand rock memorial-
 samudr main ubhari duusari chattan par dur se hi vivekanand rock memorial najar aata he. 1892 main swami vivekanand kanyakumari aae the. ek din ve tair kar is vishaal shila par pahunch gaye. is nirjan sthaan par sadhana ke baad unhen jivan kaa lakshya evam lakshya prapti hetu maarg darshan praapt hua. vivekanand ke us anubhav kaa laabh puure vishwa ko hua, kyonki iske kuch samay baad hi ve chicago sammelan main bhaag lene gaye the. is sammelan main bhaag lekar unhone bharat kaa naam ooncha kiya tha. unke amar sandeshon ko saakaar rup dene ke liye 1970 main us vishaal shila par ek bhavy smriti bhawan kaa nirmaan kiya gaya. laal pathar se nirmit smarak par 70 foot ooncha gumbad he. bhawan ke andar chaar foot se oonche plateform par parivrajak sant swami vivekanand kii prabhaavshaalee murti he. yah murti kaanse kii bani he jisaki oonchai saade aath foot he.is sthaan ko shripad paraai ke naam se bhi janaa jaataa he. pracheen manyataon ke anusaar is sthaan par kanyakumari ne bhi tapasya kii thi. paad mandap main devi ke padchihn ke darshan bhi kiye ja sakate hai. 
 5-suchindram- yahaan kaa thanumalaine mandir kaaphi prasiddh he.
 6-nagaraj mandir- kanyakumari se 20 kimi dur nagarkol kaa nagaraj mandir naag dev ko samarpit he.
  7- padamanabhapuram mahal- padamanabhapuram mahal traavncor ke raja dwaara banwaaya hai.
  8-kortalam jharnaa- is jharne ke jal ko aushadhiy gunon se yukt mana jaataa he.
  9-tiruchendur- bhagwaan subramanyam ko samarpit mandir he.
  10-udaygiri kila- kanyakumari se 34 kimi dur yah kila raja maratad verma dwaara 1729-1758 i. dauraan banwaaya gaya tha. isi kile main raja ke vishwasaneey european dost general di linoy kii samadhi bhi he.
 == ek hi sthaan se suryaast or suryoday kaa apurv manjar bas kanyakumari main hi dekhne ko mil saktaa he. ==
 kaise jaaen -
 1-yahaan ke liye tiruvanantpuram yahaan kaa nikatatam hawaii adda he,2-jabaki dakshin railway ke tiruvanantpuram-kanyakumari section par kanyakumari railway stesan he. himsagar express -jammu-tavi se kanyakumari tak le jane vaali train hamaare desh kii sabase lambii duuri kii train he, nai dilli se himsagar express main lagbhag 56 ghante lagate hai. behad romaanchak!3-yah shahar dakshin bharat ke sabhi mahatvapurn sthanon se sadak maarg se bhi judaa hua he.
  kab jaaen-
 kabhi bhi -saal bhar manoram vaataavaran rahata he.
 khariden-
 vibhinn rangon ke ret ke packet, sip or shankh, shankh-sipiyon se bani choti-choti maalaaen, pravaali shailabhitti ke tukde, kerala style kii nariyal jataaen, tad kii pattiyon se bani upyogi vasteen or lakdi kii handicraft bhi kharidi ja sakati he.
 cinema • khaanaa • arthvyavastha • sarkaar • itihaas • bhashaa • sahitya • sangeet • log • raajnneeti • mandir • vanya jivan • tamil lipi • naharen
 chennai •  coimbatore • erode • madurai • selem • tiruchirapalli •  thirunelveli • tirupur • tutikodi • vellore
 
 
