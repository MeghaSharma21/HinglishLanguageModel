 amba mahabharat main kashiraj kii putree bataai gayi hai. amba kii do or bahane thim ambika or ambalika. amba, ambika or ambalika kaa swayamvar hone vaala tha. unke swayamvar main jaakar akele hi bhishma ne vahaan aaye samast raajaaon ko parrast kar diya or teenon kanyaon kaa haran karke hastinapur le aaye jahaan unhone teenon bahanon ko satyavati ke saamne prastut kiya taaki unka vivaah hastinapur ke raja or satyavati ke putr vichitraveery ke saath sampann ho jaye. jab amba ne yah bataaya ki usne raaj shalve ko man se apana pati maan liya he to vichitraveery ne usase vivaah karne se inkaar kar diya. bhishma ne use raja shalve ke paas bhijwa diya. raja shalve ne amba ko grahan nahin kiya atah vah hastinapur laut kar aa gai or bhishma se boli, "he arya! aap mujhe har kar laaye hai atev aap mujhase vivaah karen." kintu bhishma ne apni pratigya ke kaaran uske anurodh ko sweekaar nahin kiya. amba rusht ho gai or yah kah kar kii vahi bhishma kii mrityu kaa kaaran banegi vah parashuram ke paas gai or unase apni vyathaa suna kar sahaayta maangi. parashuram ne amba se kaha, "he devi! aap chintaa na karen, main aapkaa vivaah bhishma ke saath karavaauunga." parashuram ne bhishma ko bulaava bheja kintu bhishma unke paas nahin gayi. is par krodhit hokar parashuram bhishma ke paas pahunche or donon veeron main bhayanak yuddh chhid gaya. donon hi abhootpurv yoddha the isaliye haar-jeet kaa faisla nahin ho sakaa. aakhir devataaon ne hastkshep kar ke is yuddh ko band karvaa diya. amba niraash ho kar van main tapasya karne chali gai jahaan usne mahadev kii ghor tapasya kii. mahadev uski tapasya se prasann huye or uske samaksh prakat hokar use yah var diya ki vah agle janm main bhishma kii mrityu kaa kaaran banegi. yah var paakar amba ne aatm dah kar liya or agle janm main raja drupad ke ghar main shikhandi ke rup main janm liya. shikhandi kurukshetra ke yuddh main bhishma ke mrityu kaa kaaran bane kyonki krishna ne us din shikhandi ko arjuna kaa sarathi banaaya or kyonki bhishma ko shikhandi ke purv janm kaa gyaat tha, atev unhone ek mahila ke viruddh shastr uthaane se inkaar kar diya or isi bich arjuna ne mauka paakar bhishma par baanon kii varsha kar di jiske kaaran bhishma aahat hokar dharti par gir gayi.
