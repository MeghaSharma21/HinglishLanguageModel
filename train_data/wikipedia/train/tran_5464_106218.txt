 shanghai airlines china kii ek nijee airlines he jiskaa mukhya karyaalay shanghai shahar main sthit he. vaise to yah china eastern airlines ke purna swaamitv vaali sahabhaagi he phir bhi vilay ke pashchaat bhi isane apana alag astitv barkaraar rakhaa he or isaki apni khud kii vesh-bhusha or brands abhi bhi kaayam he.
 shanghai airlines gharelu or videshi dono tarah kii udaane sanchalit karata he. iskaa logo ek laal urdhv rekha par bana hua safed kran he. iske mukhya aadhaar sthal shanghai puddong internshnal airport or shanghai hongaqiyao internshnal airport hai. 
 apni mul company china eastern airlines ke saath hi yah sky team naam ke airlines ke gathbandhan main bhi shaamil he.
 shanghai airlines kii sthapana 1985 main kii gayi thi. yah china ke pehali airlines jise ek bahuaiami nivesh ke dwaara sthapit kiya gaya tha or shanghai municipal government tathaa shanghai ke sthaneey vyapaarik santhaan iske pramukh niveshak the. shuruyaat main yah airlines sirf gharelu udaano tak hi simit thi par 1197 se isane antarrashtriya udaane bhi shuru kar di. 
 2002 ke ant main is ko shanghai stock exange main soochibaddh kiya gaya or iske kaaran yah apni sevyon ke vistaar ke kaabil ban sakaa. 2006 main iske malwahak sahaayak ikai kii sthapana kii gayi. 
 12 disambar 2007 ko shanghai airlines ko star alaiens ke 19wein sadsy ke rup main manyata mili jiske kaaran shanghai ke hawaii yatayaat bazaar main isaki pakad or majboot ho gayi. 
 june 11, 2009 ko shanghai airlines ke china eastern airlines ke saath vilay kii ghoshnaa kii gayi. yah vilay is uddeshy ke saath kiya gaya tha kii isse shanghai sthit in dono erlines ke madhya anaavashyak pratispardhaa ko kam kiya ja sakegaa or iske kaaran sansaadhano kii bachat ho sakegi. anya gharelu airlines jaise ki air china or china sadarn airlines ke saath spardhaa main bhi is se sahaayta milane kii ummid thi. is kadam se shanghai ek antarrashtriya uddyan centre ke rup main sthapit karne main bhi madad mili. 
 farvari 2010 main yah vilay sampann ho gaya or shanghai airlines ko shanghai stock exange se hataa liya gaya or yah china eastern airlines ke purna swaamitv vaali airlines ban gayi. nayi sanyukt ikai ke paas shanghai ke uddyan bazaar kii kareeb 50 fisadi hissedari he. 
 vilay ke baad shanghai airlines ne star alaiens se apni kii sadsyta samaapt karne kaa aavedan kiya or 1 november 2010 se yah star alaiens ko chhod kar sky team kii sadsy ban gayi.
 apni mul company china eastern airlines ke saath milakar shanghai airlines gharelu gantavyon ke ek vishaal kshetra ko cover karti he. yah 140 se bhi zyaada gantavyon ke madhyam se 60 se bhi adhik mukhya china or videshi madhyam aakar vaale shaharon main apni sevaayen pradaan karti he. isaki antarrashtriya udaanon kaa pramukh centre bindu hong cong, makau, taiwan, japan, dakshin koria, singapore or thiland he. shanghai airlines, china eastern airlines kii taraf se, apane khud ke vimaano or chaalak dal ke saath shanghai se australia ke melberne erport ke liye bhi seva pradaan karata he.
 sky team ke sadasyon ke alaava shanghai airlines kaa china united erlines, korean er, or sichvan erlineske saath bhi kodeshare samjhauta he.
 march 2016 kii jaankaree ke anusaar shanghai airlines ke paas nimnlikhit 82 vimaan uplabdh the.
 prakaar  	sankhya
 airbas e 330-220 - 	3
 airbas e 330-300 - 	3
 boying 737-700 - 	10
 boying 737-800 - 	60
 boying 767-300 - 	4
 boying 767-300 i aar - 2
 iske alaava shanghai airlines ne paanch comak e aar 21 vimaano kaa order bhi de rakhaa tha.
