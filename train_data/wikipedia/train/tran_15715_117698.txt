 samrat pracheen bhartiya raajaaon kaa ek pad tha. stri ke liye sangat pad samraji tha. yah shabd vibhinn vaidic devataaon ke visheshan ke rup main bhi prayukt hua he.
 vaidic yug ke uttarardh se prayek shaktishaalee rajya 'samrat' pad paane kaa praytn karne laga. aitarey brahman main vibhinn bhartiya kshetron main bhinn bhinn prakaar ke rajyon kaa varnan aayaa he or kaha gaya he ki praachi disha ke raja samrat pad ke liye abhishikt hote the. magadh main pratham bhartiya samrajya kaa vikaas itihaas se bhi gyaat he. aage chalakar samrat ke liye 'chakravarti', 'saarvbhaum' or 'ekarat' aadi virudon kaa bhi prayog hone laga. vastav main ye sabhi shabd us shaasha ke bodhak hote the, jise swayan purna prabhusattatmak shakti praapt ho or jo apane se bade kisi duusare raja kii adhisatta na sweekaar karata ho.
 amarkosh main samrat use kaha gaya he jo rajasuya kaa karta, anya raajaaon kaa niyantrak or mandaleshwar arthath dwadash rajmandal kaa centre ho. kuch kaal baad likhi janevaali shukraniti main anek prakaar ke shaskaon kaa vargeekaran unki aay ke aadhaar par kiya gaya he. us kram main samant, mandlic, raja, maharaja or swarat se bada samrat hota tha jisaki aay 1 se 10 karod karshapan ke bich hoti. samrat ke upar 'virat' or 'saarvbhaum' rakhe gaye hai. parantu samrat pad or samrajya kaa aadhaar aarthik tha, yah sweekaarya nahin prathit hota. vastav main uskaa aadhaar raajnneetik shakti thi. rajasekhar ne kavyamimasaa main samrat us vijeta ko kaha he jo dakshin samudr se himalay tak kii sari bhoomi kaa vijay kar le. kintu vahiin vah sthal chakravarti kshetra bhi kaha gaya he. spasht he ki samrat or chakravarti paryaayavachi pad ke rup main vyavahrut hote the. kai shatabdiyon purv kautilya ne bhi asetu himalay kshetra ko chakravarti kshetra mana tha . vayupurana or matsaypurana main bhi samrajya kshetra kaa yahi vistaar miltaa he. kintu yah adarsh maatr tha, jise chandragupta maury, ashok, samudragupta or chandragupta vikramaditya jaise kuch hi samrat praapt kar sake the. gupt vansh ke baad ke samrat padvidhari anekanek shaskaon main bhi koi bhi us adarsh ko purnat: nahin praapt kar sakaa.
