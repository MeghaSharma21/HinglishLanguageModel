 gujarat viapeeth kii sthapana mahatma gandhi ne 18 oktober san 1920 main kii thi. yah gujarat ke ahmedabad nagar main sthit he. isaki sthapana kaa uddeshy bhartiya yuvakon ko angrejon kii gulaami se mukt karana tha. gandhiji is baat ko acchhee tarah samajhate the ki maikale dwaara rachi gayi britain kii aupniveshik shiksha niti kaa uddeshy damankaaree british samrajya ke liye maanav sansaadhan taiyaar karnaa he. us shiksha niti ke viruddh gandhiji ne rashtriya punarnirmaan va hind swaraj ke liye yuvakon ko taiyaar karne ke uddeshy se is viapeeth kii sthapana kii.
 gandhiji aaajeevan iske kuladhipati rahe. praadhyaapak e tii gidwani iske pratham upkulapati rahe. gandhiji ke baad sardaar vallabhbhai patel, da rajendra prasad, moraar ji desai aadi ne iske kulapati pad ko sushobhit kiya.
 san 1963 main bharat sarkaar ne ise maanad vishvavidhyalay kaa darja diya.
 iske antargat nursery shiksha tathaa 11 varshiya praathmik madhyamik shiksha kii vyavastha he, jo nursery skool, basic primary skool tathaa post basic hai skool main vibhakt he. isamen haath se katai haath se bunai mukhya tathaa silaai gaun shilp he. jo vidhyaarthee praathmik shiksha kii antim pariksha uteern karne ke baad hai skool main nahin janaa chaahate unke liye 'vineet' paathyakram kii vyavastha he. is shiksha dwaara mukhya rup se gramin tathaa adivasee kshetron ke primari skulon ke liye adhyaaapak taiyaar kiye jate hai.
 iske antargat mahadev desai samaaj seva mahavidhyalay chal rahaa he. yah savasi mahavidhyalay he. 'vineet' pariksha yaa uske samakaksh uteern pariksha ke aadhaar par is mahavidhyalay main pravesh liya ja saktaa he. teen varshiya snaatak paathyakram puraa karne par â€˜samaaj vidya vishaarad' kii oopaadhi milti he.
 savasi saamudayik jivan tathaa pratidin kam se kam dhai ghante kaa krishi, kashtha-kala tathaa haath kii katai-bunai kaa shilp is kaarykram kaa aavashyak bhaag he. adhyapakon ke maargdarshan main vidhyaarthee hi apane se sambaddh samast kaaryon kaa prabandh karte hai. ek varsh tak do ghante pratidin vaastavik field kaary karke, tathaa 100 din gramin sansthaaon main rahakar vevibhinn prakaar ke saamaajik kaary karne kaa vaastavik prashikshan praapt karte hai. field kaary karke kisi saamaajik aarthik samasya par laghu shodh prabandh bhi likhnaa hota he. praatavkaal 5 baje se lekar raatri 10 baje tak vibhinn kaaryon main vidhyaarthee vyast rahete hai jisamen samuhik prarthana, samuhik safai, bhojan taiyaar karnaa bhi shaamil he.
 samaaj-vigyaan kii snatakottar oopaadhi he - 'samaaj vidya paarangat', jo kisi saamaajik-aarthik samasya par kisi nireekshak ke nirdesan main shodh prabandh likhane par di jaati he.
 niyamit chaatro ke liye 'paarangat' oopaadhi kii vyavastha gramin arthshaastra, saamaajik netritv shaastra, gujarati, hindi tathaa saamaajik kaary aadi vishyon main he. saamaajik kaary main gahan prashikshan kii bhi vyavastha he jise puraa karne par samaaj kaary paarangat kii oopaadhi mili he. iske atirikt, darshan tathaa tulanaatmak dharm ke liye bhi masters degree course kii vyavastha he. gujarati, sanskrit, hindi, gramin arthshaastra, itihaas or samskruti, shaanti anusandhan main pi.ech.di. karne kii bhi suvidha he.
 is mahavidhyalay main hobbi workshop bhi he jisamen sangeet, lakdi kaa kaam, pottery, tip karnaa tathaa jildasaji kii vyavastha he. viapeeth ke ek hajaar se bhi adhik snaatak gujarat ke gaanvon main gram sudhaar kaa kaary kar rahe hai. unesco tathaa vishvavidhyalay anudaan ayog kii sahaayta se shaanti or ahimsa kii samasyaon kaa adhyayan karne tathaa un par shodh karne ke liye ek 'shaanti shodh kendra' kii bhi sthapana kii gai he.
 shiksha sankaay ke antargat kai kaarykram chal rahe hai. inamen se kuch pramukh nimnlikhit he -
 is santhaan main aadim jatiyon kii samskruti kaa adhyayan kiya jaataa he. iske liye ek sangrahalay bhi he jisamen chitra, aabhushan, makaan ke namoonay, sangeet ke vaadya yantra aadi bhi he.
 viapeeth kaa yah vibhaag sampark bhashaa ke rup main hindi ke prachaar-prasar kaa kaary kar rahaa he. iske liye isane hindi kii parikshaon kii vyavastha kii he, hindi adhyapakon ko prashikshan dene kii vyavastha kii he, hindi pustakon kaa prakaashan kiya he, gujarati hindi, hindi-gujarati jaise shabd kosh tathaa primary skulon ke liye hindi pustaken taiyaar kii hai. anya bhartiya bhashaaon ke adhyayan kii bhi vyavastha he.
 viapeeth ke granthalay main ek darjan se bhi adhik bhashaaon kii lagbhag paune do lakh pustaken hai. gandhiji ke vichaaron par ek pruthak vibhaag hi he. vibhinn bhashaaon kii lagbhag 500 patrikaayen aati hai.
  gramodyog or gramonnati ke liye samaaj sevak - viapeeth ke kul sachiv shri vinod treepathi ne apane ek patr main mujhe likhaa ki viapeeth ke shikshan kii visheshta gramodyog or amonnati ke liye samaaj sevak taiyaar karnaa he or raashtra poshak kelvani dwaara samaaj se vaa kaary kaa vikaas karnaa he. iske liye viapeeth gram vistaaron main apane paanch kendra chalaa rahaa he.
  saamudayik jivan - viapeeth ke jivan kii ek visheshta he saamudayik jivan kaa anubhav pradaan karnaa jisamen samuhik prarthana se lekar shauchalay tak kii safai swayan karnaa shaamil he.
  shiksha kaa madhyam-maatrubhaasha - viapeeth main praarambhik shiksha se lekar snatakottar tak har prakaar kii shiksha kaa madhyam maatrubhaasha gujarati he. gaiyr-gujarati bhashi adhyapakon yaa vidhyaarthiyon ke liye yah chhot he ki ve hindi main padhaa sakate hai yaa uttar de sakate he. unhen gujarati sikhaane kii bhi aavashyaktaa he.
  pariksha paddati - viapeeth main vaarshik pariksha ke sthaan par saptahik test hote hai jinke aadhaar par vidhyaarthiyon ko kakshonnat kiya jaataa he. ucch shiksha main 60 pratishat moolyankan saptahik asinament, seminar, librari kaary aadi ke aadhaar par hota he. viapeeth kii paathyacharya ke sabhi pakshon kaa moolyankan kiya jaataa he.
  utpaadan kaary main sambhaag - snaatak str tak sabhi paathyakramon main tathaa adhyaaapak shiksha main do ghante pratidin utpaadak kaary main sabhi chaatr bhaag lete hai. is prakaar un sabhi main shramak prati garima kaa bhav viksit hota he.
  adhik kaary diwas - viapeeth main varsh main lagbhag 240 din kaary hota he or suniyojit kaarykram ke aadhaar par vidhyaarthee pratidin kam se kam saat ghante kathor shram karte hai.
  anya visheshtaayen - dainik prarthana main bhaag lenaa, adatan khaadi pahananaa, soot kaatna, maadak dravyon kaa seven na karnaa, saamaajik samasyaon main shodh karnaa aadi visheshtaayen hai.
 mahatma gandhi kaha karte the ki bharat kaa uddhaar tabhi hoga jab gaanvon kaa uddhaar hoga. gujarat viapeeth desh kii is aavashyaktaa ko puraa karne ke liye prayatnsheel he. gaanvon kaa vikaas karne ke liye kis prakaar kaary karne kii aavashyaktaa he - iskaa kriyaatmak anubhav dene vaali yah apane dhang kii adwitiya sanstha he.
