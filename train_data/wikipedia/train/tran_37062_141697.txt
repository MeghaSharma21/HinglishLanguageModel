 lev trotsaki rus ke marxvaadi krantikari tathaa siddhantkaar, soviet rajaneta tathaa laal sena ke sansthaapak va pratham netaa the.
 roosi kranti ke baad hue bheeshan grih yuddh main vijayi rahi laal sena kii kaman trotski ke haath main hi thi. ek siddhantkaar ke rup main sthaayee kranti ke siddhanth ke jariye unhone marxvaadi vimarsh main yogadan kiya. iske saath hi trotski ne ek niyam kaa pratipaadan bhi kiya ki poonjeewaad ke vikaas kaa str sabhi jagah ek sa nahin hota jiskaa parinaam pichde deshon main saamaajik or aitihaasik vikaas ke do charnon ke ek saath ghatit ho jane main nikalataa he.
 beesvin sadi ke pehle dashak main marxvaadiyon ke bich chal rahe bahes-mubahise ke bich trotski kii is saidhantik uplabdhi ne rus jaise audyogic rup se pichde desh main kranti karne ke tark ko majbootee pradaan kii. lenin ke dehanth ke baad trotski ne stallin dwaara pravartit ek desh main samaajwaad kii sthapana ke siddhant kaa virodh kiya, lekin ve party ke bheetar hone vaale sangharsh main akele padate chale gayi. pehle unhen party se nikaala gaya, or phir soviet rajya ke viruddh shadyantra karne ke aarope main desh-nikaala de diya gaya. nishkasana ke dauraan trotski ne stallin ke netritv main ban rahe soviet sangh kii kadi aalochana karte hue use naukarshah, nirankush or rajkeey poonjeewaadi rajya kii sangya di. soviet sikret police se bachane ke liye sari duniya main bhatakate hue trotski ne 'permanent revolution', 'revolution bitrede' or teen khandon main 'da history of russian revolution' jaise clasik granth kii rachana kii. vishwa-kranti ke apane sapane ko dharti par utaarne ke liye unhone chauthe communist international kii sthapana bhi kii jise koi khaas kamyaabi nahin mili. nishkasana ke dauraan hi mexico main stallin ke ek agent ke haathon unhen jaan se haath dhonaa padaa. trotski ke anuyaayiyon ne duniya ke kai deshon main choti- choti communist partiyaan bana rakhi hai. soviet style ke communism ke vikalp ke rup main unke vichaaron ko trotscvaad kii sangya mil chuki he.
 trotski kaa asli naam lev davidovich bronstin tha. bahut kam umr main hi ve marxvad ke prati aakarshith hue or bhumigat raajnneeti karte hue 'trotski' kaa gupt naam apana liya. unke jivan ko teen bhaagon main baant kar dekha ja saktaa he. pehla hissaa vah he jab roosi marxvad ke ek swatantra hastakshar kii tarah ve krantikari andolan main bhaag lete hue pehle lenin ke najadik aaye or phir unka saath dene se inkaar kar diya. doosraa hissaa 1917 se shuru ho kar 1923 tak chalaa jab unhone lenin ke saath kandhe se kandhaa mila kar soviet kranti ko agrgati pradaan kii. iske baad unke jivan kaa teesraa daur shuru hua jab unhone kranti ke laabhon kii raksha karne ke liye stalinavaad ke kilaaf abhiyaan chhedaa.
 bolshevik netaaon main keval trotski hi aise the jinhen lenin kaa pramukh saathi hone ke baavjood unke anuyaayi ke taur par nahin dekha jaataa tha. 1903 main roosi saamaajik janavaadee majdoor party jab bolshevikon or menshavikon main vibhajit hui, to trotski ne lenin kaa saath nahin diya. shuruyaat main unhone bolshavism kii yah kah kar ninda kii ki yah to sarvhaara kii nahin balki sarvhaara par taanaashaahee kaa formula he. us samay unhen shaq tha ki lenin robsprre jaise shadyantrkaari netaa hai jinke kaaran rus kaa samaajawaadee andolan pathbhrasht ho jayega. us samay trotski kaa vichaar tha ki gupt raajnneetik kaam karne vaali peshewar krantikariyon kii anushaasit party ke haath main kranti kii kaman dene se samaajwaad kaa lakshya nahin hasil kiya ja saktaa. ve ek adhik loktantric or khule charitra kii party banane ke paksh  main the. 1905 main ve saint petersburg kii soviet netaa ke rup main ubhare.  rus kii is pehali soviet ne 1905 kii kranti main pramukh bhoomika kaa nirvaah kiya tha, or trotski ise pramanik loktantr kaa namoona maanate the. kranti vifal ho jane ke baad zaarshahi ne unhen giraftaar karke siberia bhej diya. trotski vahaan se bhaag nikle or aglaa dashak unhone europe main bitaayaa. is dauraan santhnik rup se ve menshavikon ke saath rahe. 1917 main ve rus laute tab farvari kranti ke kaaran zaarshahi kaa patan ho chukaa tha. ab ve bolshevikon ke saath aa gayi kyonki unhen laga ki unke or lenin ke vichaaron main kaaphi samanta aa chuki he. swayan lenin trotski kii raajnneetik or saidhantik kshamtaaon ke prashansak the. bolshevik party main trotski kaa kad teji se badha. unhone videshi maamalon ke kamisar ke taur par germanon ke saath shanti- vaarta main bhaag liya. faujee kamisar ke rup main trotski ne laal sena ke gathan main pramukh bhoomika nibhaai or grih yuddh main uskaa shandaar netritv kiya. in safaltaaon ke kaaran trotski ko lenin ke sambhavit uttaradhikariyon main ek ke rup main dekha jane laga.
 lenin kii hi tarah trotski ko roosi sarvhaara varg kii rachanaatmak kshamtaaon main gaharaa vishwaas tha. is vishwaas ke aadhaar main vishwa-poonjeewaad ke adhyayan se nikali unki ek vishesh tarah kii saidhantik samaj thi. trrotski kaa vichaar tha ki apane pichhadepan se chhutkaaraa paane ke liye kisi desh ko un charnon se kramvaar guzarane kii jarurat nahin hoti jinase viksit desh guzar chuke hote hai. in deshon main pichhadepan ke saath-saath agadepan ke lakshan bhi ubharate hai. is siddhanth ke aadhaar par vishleshan karte hue trotski ne dikhaaya ki rus kaa adhikansh bhaag pichhadaa or aviksit he lekin usamen pashchimi prabhaavon ne bhi ghuspaith kar lee he. kai jagahon par aarthik utpaadan or sambandhon ke viksit taur-tareeke apanaae jane lage hai. audyogic vikaas ke in mukaamon ne shahari kendron main ek acha-khaasaa sarvhaara varg or ek pashchimikrut bauddhik abhijan paidaa kar diya he. parinamswaroop raajnneetik pratirodh or sakriyata ke radical rup prachlit ho gayi hai. chunki udyogikaran upar se thopa gaya he isliye sthaneey poonjipati varg kamjor he, lekin sarvhaara varg majboot he. poonjeewaadi varg loktantric kranti karne se darataa he or apni aakshamata ke kaaran apana aitihaasik daayitv nahin nibhaa paa rahaa he, isliye yah jimmedaari sarvhaara varg ke kandhon par aa gayi he. kisaanon ko apane netritv main lete hue unke saath morcha bana kar majdoor varg ko samantshahi or uske sabhi avasheshon kaa unmoolan karte hue samaajwaad kii taraf badhanaa hoga.
 trotski ne apane siddhant ko sthaayee kranti qaraar diya. 1850 main marks communist lig kii general concil ko sambodhit karte hue is pad kaa istemaal kar chuke the. trotski ke mutabik praaq-poonjeewaadi maansikta vaale kisaan is krantikari prakriya main mazdooron kaa saath bahut dur tak nahin de paayenge. unki dilchaspee jameen kaa malikana mil jane tak hi rahegi. kisaanon ke saath banaaya gaya jo morcha kranti ke liye rasta saaf karata he, vahi samaajwaad kii rachana main baadhak sabit hoga. isliye ek desh main, visheshtah rus main, samaajwaad kaa nirmaan tab tak safal nahin ho saktaa jab tak anya deshon main bhi kranti nahin ho jaati. isliye rus kii kranti ko vishwa-kranti, khaas kar viksit deshon main kranti ke shuruaati charan ke taur par hi dekha janaa chahie. dilachasp baat yah he ki trotski kii in baton or pratham vishwayuddh ke baad lenin dwaara pratipaadit kai siddhanton main kaafii samanta prathit hoti he. kuch trotskivaadiyon ne yah aarope bhi lagaaya he ki 1917 kii kranti main lenin dwaara trotski ke hi siddhanton kaa istemaal kiya gaya tha. yah alag baat he ki khud trotski ne 1917 main lenin kaa netritv sweekaar karne ke baad kabhi aisa nahin kaha.
 lenin kii mrityu ke baad stallin ne ek desh main samaajwaad ke nirmaan kii shodhpatr taiyaar kii. is maamle main bukharin jaise siddhantkaar bhi stallin ke saath the. par trotski ne chetavanee di ki is siddhanth par amal karne ke nattejey rus ke liye vinaashkari niklenge. unhone kaha ki kheti ke samuhikeekaran kaa samay abhi nahin aayaa he. trotski lenin dwaara sthapit komintern ko soviet videsh niti ke aujaar main simit kar dene ke bhi viruddh the. unka tark tha ki soviet sangh ko udyogikaran or aadhunikeekaran ke raste par jarur chalanaa chahie, par in uplabdhiyon ko samaajwaad kaa paryaay nahin samajha ja saktaa. samaajwaad kaa matlab he, shram kii unchi utpaadakta, uske parinamswaroop behatar jivan-str or apane poonjeewaad ke sarvaadhik viksit roopon jaisaa samaaj. yah tabhi ho saktaa he ki jab sarvhaara ke haath main vishwa-arthvyavastha kii bagdor ho. trotski kaa kahana tha ki stallin ke tahat jo soviet vyavastha he, use keval sankramanakalin samajha janaa chahie. abhi is baat kii guarantee nahin kii ja sakati ki iskaa vikaas samaajwaad main hoga yaa yah patit ho kar poonjeewaad ke kisi sanskaran main badal jaaegi. trotski maanate the ki rus kii naukarshahi ek naye varg kii shakl leti ja rahi he. bhale hi soviet samaaj rajkeey poonjeewaad kii sthiti main na pahunchaa ho, lekin uski sthiti mazdooron ke ek kamatar rajya jaisi to he hi.
 trotski ke vichaaron kii vishesh baat yah thi ki unamem marxvad ko har samasya kii achook aushadhi ke rup main dekhne kii pravritiyon kaa virodh nihit tha. isi tarah ve marxvad ke naam par kala-sahitya or gyaan ke vibhinn kshetron ko ek vishesh disha main dhakele jane ke bhi khilaaf the. apane in radical vichaaron ke baavjood ve party kaa bahumat apane paksh main nahin kar sake. party ke bheetar unhen ek aise netaa ke rup main dekha jaataa tha jo sankat aane par to karishmai netritv pradaan kar saktaa he, lekin party ke bheetar hone vaali rosemara kii uthaa-patake se nibatane main dilchaspee nahin rakhata, or jo apni bauddhik chamak-damak main akelaa rahanaa pasand karata he. jab trotski kii ummiido ke mutabik europe main kranti nahin hui, to unhone vishwa-kranti kaa lakshya chhod kar keval ek desh main samaajwaad kaa nirmaan karne main lag jane kii stalineey pariyojna ko iskaa jimmedaar tehraaya. trotski ne yah kabhi nahin mana ki stalinkaaleen galatiyon kii jad main party or raajnneeti kaa leninist-bolshevik vichaar he jiske kaaran ek party dwaara sanchalit rajya puure samaaj ko apana taabedaar banane main kaamyaab ho gaya he. darasal, trotski ne jivan ke tisare daur main nishkasana bhogate hue bhi 1903 se 1914 ke bich kii gayi lenin or bolshevikwaad kii apni kathor aalochanaon ko kabhi nahin doharaaya.
