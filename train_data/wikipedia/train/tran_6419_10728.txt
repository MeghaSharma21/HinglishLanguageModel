 alfred marshall apane samay ke sabase prabhaavshaalee arthshaastri the. unki 'principles of economics' anekon varshon tak england main arthshaastra kii pathyapustak ke rup main padhaayi jaati rahi. isamen maang or aapurti, marginal utility tathaa utpaadan laagat ko vyavasthit rup diya. marshall kii gananaa arthshaastra ke pramukh sansthaapakon main kii jaati he.
 arthshaastra ko ek swatantra bauddhik anushaasan ke rup main sthapit karne kaa shrey alfred marshall ko jaataa he. 1885 se pehle arthshaastra ek vishay ke rup main darshanashastra or itihaas ke paathyakram kaa ang hua karata tha. itihaaskaar or darshanik apni degree lene kii majaburi main adhyayan the. marshall ne ise na keval ek swatantra sansthagat aadhaar diya, balki iske vaigyanik maanakon ko bhautikee or jeev vaigyanik staron tak uthaa diya. 1903 main marshall kii koshishon ko us samay kamyaabi mili jab cambridge vishvavidhyalay main arthshaastra ke alag adhyayan or degree kii shuruyaat hui. jaldi hi vishwa bhar ke anya academik sansthaanon ne arthshaastra ko ek pruthak anushaasan ke rup main sweekaar kar liya. arthshaastra main bahut se naye vichaaron ko sthapit karne or sansthagat rup se is anushaasan ko ek naye dharaatal par le jane kii uplabdhi ke liye alfred marshall kaa naam samaaj-vigyaan ke itihaas main sheersh sthaan kaa adhikari he. marshall ne aarthik dharanaon ko sahaj graaphon main anudit karke ‘diagramatic iconomics’ kaa sutarapaat kiya. marshall kii kubi yah thi ki unhone apni dharanaon kii in graphiya abhivyaktiyon ko aarthik vishleshan kaa ang banane main safalataa hasil kii. unhone aarthik vigyaan ko vyavaharik banane kaa prayaas kiya taaki uski madad se sarkari adhikari, rajaneta or vyapaaree ahm faisale le saken. 1890 main prakashit apni vikhyath rachana principles of iconomics main alfred marshall ne maang or aapurti kaa vistrut vishleshan karke nioclasical paddati kaa dhaanchaa taiyaar kiya. is lihaaz se unhen nioclasical arthshaastra ke sansthaapak kii sangya bhi di ja sakati he.
 landan ke ek mazadoorvargeey ilaake main paidaa hue alfred marshall ke pita bank of england main clerk the. saadhaaran parivaar ke hone ke baavjood unke pita ne apane bete ko acchhee shiksha dilaayi. ve chaahate the ki marshall sahitya kaa adhyayan karen, parantu unki ruchi ganit main thi. apane chachaa aarthik madad se marshall ne cambridge vishvavidhyalay main ganit, darshanashastra or raajnneetik arthshaastra kii padhai kii. darshan kii sabhi clasiki rachanaayen padhane ke baavjood unhone arthshaastra main maharath hasil karne kaa faisalaa kiya. kaha jaataa he ki garib bastiyon kii buree haalat dekh kar unhen laga ki arthshaastri ban kar ve garibi kii samasya par behatar vichaar kar payenge.
 marshall ne bazaaron ke ek duusare par padane vaale prabhaav ko nazarandaaj karte hue unka alag-alag adhyayan kiya or 'partial equilibirium analisis' kaa pratipaadan kiya. unhone dikhaaya ki jab daam badhate hai to farmein bazaar main or zyaada jinson ko laati hai. unhone ise 'aapurti kaa niyam' kii sangya di. jab keemten girti hai to upabhokta badi maatra main vastuen karidate hai. yah marshall kii nigaah main maang kaa niyam tha. maang or aapurti kii yah kanchi na keval apni katar-byont ke zariye prayek vastu kaa daam tay karti he, balki uski utpaadit hone vaali maatra bhi isi ke zariye nirdhaarit hoti he. jevans ke maang-chaalit ravaiye or ricardo ke aapurti-chaalit ravaiye ke vipareet marshall ne jor diya ki maang or aapurti donon mil kar keemton or utpaadan kaa nirdhaaran karte hai. ve maanate the ki bazaar kii pratiyogita vaastavik keemton ko santulanavastha kii taraf le jaaegi. agar daam santulanavastha se upar honge to utpaadak apana maal nahin bech paayegaa or chizein uske godaam main jamaa hone lagengi. tab use sandesh milegaa ki use daam giraane hi hai. agar keemten santulanavastha se neeche rakhi gayin to chizein itani zyaada bikengi ki godaam khaali ho jaayenge or kami pad jaaegi. vyapaaree ise daam badhaane ke sandesh ke rup main grahan karenge.
 marshall ne mana ki maang or aapurti kii yah kanchi ek pechida sthapana he. isliye unhone iske donon falkon kaa alag-alag vishleshan bhi kiya. unhone dekha ki maang kisi khaas vastu kii upyogita or uske upbhog se milane vaale santosh se tay hoti he. upabhokta lagaataar sarvaadhik upyogita kii khoj main rahata he. agar kisi jins ke daam unche honge to vah upyogita kii talash main duusari jinson kii taraf chalaa jayega. unhone maang main hone vaale parivartanon ko upabhoktaaon dwaara ek si keemat par kisi ek vastu ke zyaada yaa kam khride jane ke rup main paribhaashit kiya. demand karv agar badalata he to uskaa kaaran kai anya parivartanon main talasha ja saktaa he : samruddhi ke str main badlaav, aabaadi main parivartan, logon kii abhiruchiyon main tabdili, anya vastuon ke daamon main utaar-chadhaav yaa bhavishya kii keemton ke bare main badali hui pratyaashaayen. is lihaaz se zyaada samruddhi or badi hui aabaadi maang badhaayegi or keemten upar jaayengi. bhavishya main daam badhane kaa andeshaa bhi maang badha saktaa he. duusari chizon ke daam badhane se kisi chiz kii maang par padane vaale asar kii vyakhya marshall ne poorak vastuon kii dharna kaa istemaal karke kii. masalan, agar gasolin ke daam badhate hai to usase judi hui chizon kii maang bhi gir jaaegi.
 marshall ne dikhaaya ki kis tarah aapurti utpaadan kii laagat par nirbhar karti he. upabhokta agar upyogita or santosh kii talash main he to utpaadak munaafe ko adhiktam karne ke fer main rahata he. yadi paimaane ke ghatate hue pratfal kaa niyam lagu kiya jaae or kal-purzon or shram kii keemten bad rahi hon to utpaadan kii laagat bhi badhati he. zaahir he ki agar vyapaariyon ko behatar daam nahin milenge to ve adhik vastuon kaa utpaadan karne ke liye taiyaar nahin honge. duusare, utpaadan kitna bhi zyaada ho rahaa ho, agar mazaduri aisi sthiti main utpaadakon ko keemten bhi badhaani padengi. lekin agar praudyogiki behatar ho jaati he or prati ikai shram kam karch karnaa padataa he to aapurti bhi badhegi or daam bhi kam honge.
 adhiktar aarthik sambandh kaary-kaaran se bandhe hote hai. marshall ne is silsile main elasticity yaa loch kii dharna viksit kii. agar kisi kaaran yaa ghatana kaa prabhaav bahut bada padataa he to vah sambandh elastic mana jayega or agar kam padataa he to inilastic . marshall ne lochaneeyata naapane kaa ek ganitiya farmula bhi pesh kiya. unka maananaa tha ki agar kisi vastu kaa vikalp nahin he or upabhokta uski jagah kisi duusari kaa istemaal nahin kar saktaa to vah vastu keemton ke lihaaz se inilastic rahegi. daam badhane par bhi uski bikri kam nahin hogi. marshall ne yah bhi dikhaaya ki maang kii elasticity kis tarah daamon par nirbhar karti he. namak ke packet kii keemat kaafii kam hoti he, isliye agar uske daamon main bada parivartan ho jaae to bhi namak upabhoktaaon ko namak ke daam itane zyaada nahin lagenge ki uski maang par asar pade. lekin agar car ke daamon main yaa college kii fis main vruddhi ho jaae to upabhoktaaon ko dikkat hone lagegi. marshall ne maang kii elasticity tay karne main samay kii bhoomika par bhi dhyaan diya. jo maang aaj elastic nahin he yani daam badhane par bhi kam nahin ho rahi he, vah kal elastic ho sakati he. jaise, petrol manhagaa hone par bhi kaaren kam bikni shuru nahin hui. par aage chal kam eendhan main adhik chalane vaali kaaren baniin, logon ne car-pool kerani shuru kii. isse petrol kii maang par fark padaa.
 dilachasp baat yah he ki arthshaastra ko nitishastra or itihaas se alag karne vaale is vidwaan ko aay ke vitaran or garibi kii samasya main kaafii ruchi thi. unhone shram-bazaar kaa bhi adhyayan kiya jisamen vyapaaree upabhokta hota he, maang karata he or samaaj va parivaar aapurti karata he. marshall ne dekha ki agar mazaduri bad jaae to akushal mazaduron kii supplai bad jaati he, par praudyogiki behatar hone se akushal shram kii maang lagaataar girti he. isse akushal mazdoor kam tankhwaah praapt hone ke kaaran garibi main rahane ke liye abhishpt hai. khaas baat yah he ki is nishkarsh par pahunchne ke baavjood marshall ne na to nunatam mazaduri badhaane kii sifaarish kii or na hi garibi kam karne ke liye koi suzav diya. unhone keval itnaa suzav diya ki akushal mazaduron ko apane parivaar kaa aakaar simit rakhana chahie.
 marshall zyaadaatar yogadan microiconomic kism kaa he, par unhone kuch macroiconomic yogadan bhi kiya he. krayshakti samta ek aisa hi siddhant he jiske tahat do deshon ke bich mudra kii vinimay dar bazaar ke dharaatal par tay hoti he. masalan, agar ek burgers america main ek dollar main bikta he or japan main sau yen main to bazaar main ek dollar or sau yen kii krayshakti baraabar hui, bhale hi mudra bazaar main ek dollar das yen ke baraabar mana jaataa rahe.
 marshall dwaara kiye gayi bazaaron ke adhyayan kii pehali aalochana to yah kii jaati he ki unhone ek bazaar ke ek-duusare par padane vaale asar ko nazarandaaz kiya, isliye ve keval aanshik santulanavastha ke siddhanth tak pahunch paye. jabaki leone walrus ne bazaaron ke antarsambandhon kaa adhyayan kiya or saamaanya santulanavastha kaa siddhant pratipaadit karne main safal rahe. marshall dwaara kiye gayi garibi ke kaarnon ke adhyayan ko bhi aalochanatmak drushti se dekha jaataa he, kyonki ve akushal shramikon kii nunatam mazaduri badhaane kii koi sifaarish nahin karte. arthshaastra ko swatantra sansthagat aadhaar dene ke liye unki prashansa to kii jaati he, par saath hi yah bhi kaha jaataa he ki darshan, naitikta or saamaajik sarokaaron se aarthik vigyaan ko alag karne ke parinaam thomas karlile kii bhashaa main use uttarottar ek ‘manahuus vigyaan’ banane kii taraf le gayi.
 1. peter groinavegan, a psoring eagle : alfred marshall 1842- 1924, edward algar, brukefield, varmont.
 2. menard, marshall 1842-1924’, iconomic jarnal, 34, sitambar.
 3. david rizemen, da iconomics of alfred marshall, saint martins press, neuyork.
 4. david rizemen, alfred marshalls mishan, saint martins press, neuyork.
