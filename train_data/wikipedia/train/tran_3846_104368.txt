 haal ke varshon kii hi tarah 2018 kii garmiyon main bhi uttar bharat ke uttrakhand rajya main kai jagah par wanon main aag ke maamle saamne aaye hai. tehri se lekar uttarkashi or bageshwar tak ke pahaad or van bheeshan aag se jujh rahe hai. agni se sabase zyada prabhavit paudi gadhwal jila rahaa, jahaan lagbhag 1000 hectare van bhoomi par aag kii chapet main aa chuki he. uttrakhand van vibhaag ke mutabik unhen 15 farvari se 21 may tak kul 741 aisi ghatnaon kii soochna mili thi, jisamen 1213.766 hectare van kshetra 21 lakh rupee se zyada kaa rajasav nuksaan hua he.
 uttrakhand ke wanon main aag ke maamle nae yaa acopekshit nahin hai. 1911, 1921, 1930, 1931, 1939, 1945, 1953, 1954, 1957, 1958, 1959, 1961, 1964, 1966, 1968, 1970, 1972 or 1995 main aag lagane ke pramukh haadason kaa ullekh miltaa he. haal kii baat karen, to 2016 main hi rajya bhar ke wanon main bheeshan aag lagane ke 1857 maamle saamne aaye the, jinamein 11 jilon main failaa lagbhag 4048 hectare van kshetra jalakar bhasma ho gaya tha. kumaun mandal ke almoda-bageshwar kshetra main visheshkar kai ghatnaayen saamne aayi thi, or yahan lagi aag bujhane ke liye rashtriya aapadaa anukriya bal ko tainaat kiya gaya tha, jinhone bhartiya vaayu sena ke emai 17 helicopteron dwaara nainital or bhimtal se pani laakar jalvarsha kar is aag par niyantran paaya tha. 2017 main bhi wanon main aag ke kai maamle saamne aaye the.
 graminon kaa maananaa he ki jangal kii aag graminon ke jaankaree ke abhaav ke kaaran bhi lag rahi he. kuch log jalati hui bidi-cigarette ko hi jangalon main chalate hue phenk dete hai, jisase aag lagati he or baad main fail jaati he.
 van vibhaag ke adhikariyon ne bataaya ki pehali aag uttarkashi, bageshwar, almoda, tehri, haridwar, nainital, uttarkashi or paudi ke jangalon main lagi. keval 19 or 20 may kii ghatnaon main hi 69.71 hectare van kshetra jal chukaa tha. 65 jagah fire alert bhi jari kiye gayi the, jinamein se 26 sthanon par aag lagi pai gai. iske baad rajyabar main hai alert ghoshit kar diya gaya, or sabhi van karmiyon kii chuttee radd kar di gayi. agle hi din aag lagane ke 295 nae maamle saamne aaye, jisase kul ghatnaon kii sankhya badhkar 1036 ho gayi; paudi main 15-16 jagahon kii aag bhi bujh nahin pai thi. fire alert kii sankhya main bhi ijapha hua; 21 may ko arakshit van kshetron main 255 or isse baahar 131 fire alert jari kiye gaye. mukhyamantri trivendra singh ravat ne "taiyaari kii kami" ke liye sambandhit adhikariyon ko fatkaar bhi lagaayi. 23 may tak yah aag uttarakhand ke chah rashtriya park, saat abhayaarany or chaar conjarveshan rigerv vaale wanon tak fail chuki thi. rajaji va corbett tiger rigerv se lekar ucch himalayan kshetra main sthit kedarnath wild life centuri tak ke wanon main aag lagane kii ghatnaayen saamne ai. vanyajeevon kii suraksha ko dekhte hue sabhi sangrakshit-arakshit van kshetron main gaanv-shaharon se lagi seemaa par vanakarmiyon kii niyamit gasht badha di gai.
 samudr tal se 2,000-2,500 meter tak kii oonchai vaale kshetron main taapmaana 30-32 degree celsius tak pahunch gaya, jo saamaanya se 7 degree adhik tha, or isse pahadiyon main garmi kii lahar gambhir sthiti main aa pahunchi. isi tarah maidani kshetron main bhi taapmaana 40 degree celsius le paar chalaa gaya, jo saamaanya se 5 degree upar he.
 20 may 2018 ko samipsth wanon kii aag srinagar ke awasaiya kshetron tak bhi pahunch gayi. srinagar ke paas sthit shikot kaa sarkari medical college bhi is aag kii chapet main aa gaya tha, jiske baad vahaan kuch pulicekarmi tainaat bhi kiye gaye. aag se kshetra kii bijli line or mobile tower bhi kshatigrast hue hai.
 20 may ko hi haridwar ke mansa devi mandir se sate jangalon main bhi aag lag gai. atyadhik garmi ke chalate yah aag bahut teji se faili, or isse jangal ke ped-paudhon ko kaaphi nuksaan hone kii baat kahi gayi. aag lagane kii vajah abhi bhi agyaat he.
 bageshwar jile main wanon main aag lagane ke kai maamle saamne aae. 20-21 may ko bageshwar nagar ke nileshwar, aare or thakurdwara ke peeche ke jangalon main bheeshan aag lag gayi. thakurdwara ward se sate aare bypass sadak se neeche tak yah aag fail gayi. 22 may janapad ke kapkot se laga gaanv jaalekh sameep ke van main lagi aag kii chapet main aayaa. jila mukhyalay se lage rekholi ke wanon main bhi der raat achaanak bhayankar aag lag gai, jisaki lapte badhate hue gaanv tak pahunch gai. garud, bageshwar, kapkot tehsil ke anya wanon main bhi kai jagah aag lagi. agle din jile kaa taapmaana 40 degree se adhik ricard kiya gaya, or 36 se adhik sthanon par aag lagane kii ghatnaayen hui. bageshwar, baijnath, gadhkhet, kapkot or dharmghar range main 23 may tak kul 77.80 hectare kshetrafal aag se prabhavit hua. isamen 1.75 lakh kii vansampada ke nuksaan kaa anumaan lagaaya gaya. aag se puure vaataavaran main dhundh fail gai, jisase drishyata str kaaphi gir gaya tha.
