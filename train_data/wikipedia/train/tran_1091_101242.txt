 ram pracheen bharat main avatar rupi bhagwaan ke rup main maanya hai. hindu dharm main ram vishnu ke das avtaron main se saatven avatar hai. ram kaa jeevankaal evam parakram maharishi valmiki dwaara rachit sanskrit mahakavy ramayana ke rup main varnit hua he. goswami tulsidas ne bhi unke jivan par kendrit bhakthibhaavpurn suprasiddh mahakavy shri ramcharitamanas kii rachana kii he. in donon ke atirikt anya bhartiya bhashaaon main bhi ramayana kii rachanaaen hui hai, jo kaaphi prasiddh bhi hai. khaas taur par uttar bharat main ram atyant poojyaneey hai or adarsh purush hai. inhen purushottam shabd se bhi alankrita kiya jaataa he.
 ram, ayodhya ke raja dasharath or rani kaushalya ke sabase bade putr the. ram kii patni kaa naam sita tha or inke teen bhai the- lakshmana, bharat or shatrughna. hanuman, bhagwaan ram ke, sabase bade bhakt maane jate hai. ram ne lanka ke raja ravan kaa vadh kiya.
 ram kii pratishtha maryaada purushottam ke rup main he. ram ne maryaada ke paalan ke liye rajya, mitra, mata-pita, yahan tak ki patni kaa bhi saath choda. inkaa parivaar adarsh bhartiya parivaar kaa pratinidhitiv karata he. ram raghukul main janme the, jisaki parampara praan jaahun baru bachanu na jaai kii thi. shriram ke pita dasharath ne unki sauteli mata kaikeyi ko unki kinhin do ichchhaaon ko puraa karne kaa vachan diya tha. kaikeyi ne daasi manthra ke bahekaave main aakar in varon ke rup main raja dasharath se apane putr bharat ke liye ayodhya kaa rajsinghaasana or ram ke liye chaudaa varsh kaa vanvaas maanga. pita ke vachan kii raksha ke liye ram ne khushi se chaudaa varsh kaa vanvaas sweekaar kiya. patni sita ne adarsh patni kaa udhaaharan dete hue pati ke saath van janaa uchit samajha. bhai lakshmana ne bhi ram ke saath chaudaa varsh van main bitaye. bharat ne nyaay ke liye mata kaa aadesh thukraayaa or bade bhai ram ke paas van jaakar unki charanpaduka le aae. phir ise hi raaj gaddi par rakh kar rajkaaj kiya. jab ram vanavaasi the tabhi unki patni sita ko ravan haran kar le gaya. jangal main ram ko hanuman jaisaa mitra or bhakt mila jisane ram ke saare kaary puure karaaye. ram ne vaanron kii madad se sita ko dhunda. samudr main pul bana kar lanka pahunche tathaa ravan ke saath yuddh kiya. use maar kar sita ko waapas laaye. ram ke ayodhya lautne par bharat ne rajya unako hi saunp diya. ram nyaaypriy the. unhone bahut acha shashan kiya isliye log aaj bhi achche shashan ko raamarajy kii upama dete hai. inke do putron kush va lav ne inke rajyon ko sanbhaala.hindu dharm ke kai tyohaar, jaise dashahra, ram navami or deepawali, ram kii jivan-katha se jude hue hai.
 'ram' dhaatu main 'ghan' pratyay ke yoga se 'ram' shabd nishpann hota he. 'ram' dhaatu kaa arth raman karne se sambaddh he. ve pranimaatr ke hriday main 'raman' karte hai, isliye 'ram' hai tathaa bhaktajan unamem 'raman' karte hai, isliye bhi ve 'ram' hai. 'vishnusahasranam' par likhit apane bhashya main aadya shankaracharya ne padmapurana kaa hawala dete hue kaha he ki nityanandswarup bhagavan main yogijan raman karte hai, isliye ve 'ram' hai.
 vaidic sahitya main 'ram' kaa ullekh prachlit rup main nahin miltaa he. rugveda main keval do sthalon par hi 'ram' shabd kaa prayog hua he . unamem se bhi ek jagah kaale rang ke arth main tathaa shesh ek jagah hi vyakti ke arth main prayog hua he; lekin vahaan bhi unke avtari purush yaa dasharath-putr hone kaa koi sanket nahin he. yadhyapi nilkanth chaturdhar ne rugveda ke anek mantron ko swavivek se chunakar unke ramakthaparak arth kiye hai, parantu yah unki nijee manyata he. swayan rugveda ke un prakarnon main praapt kisi sanket yaa kisi anya bhashyakaar ke dwaara un mantron kaa ramakthaparak arth siddh nahin ho paaya he. rugveda main ek sthal par 'ikshvakuh' kaa tathaa ek sthal par 'dasharath' shabd kaa bhi prayog hua he. parantu unke ram se sambaddh hone kaa koi sanket nahin mil paata he.
 brahman sahitya main 'ram' shabd kaa prayog aitarey brahman main do sthalon par hua he; parantu vahaan unhen 'raamo margveyah' kaha gaya he, jiskaa arth acharya sayan ke anusaar 'mrigavu' naamak stri kaa putr he. shatapath brahman main ek sthal par 'ram' shabd kaa prayog hua he . yahan 'ram' yajna ke acharya ke rup main he tathaa unhen 'ram auptpasvini' kaha gaya he. taatpary yah ki prachlit ram kaa avtari rup valmikiy ramayana evam puraanon kii hi dein he.
 ramakatha se sambaddh sarvaadhik pramanbhoot granth adikavy valmikiy ramayana main ram-janm ke sambandh main nimnlikhit varnan uplabdh he:-
 ...................... chaitre navamike tithu..
 nakshatreditidaivatye swocchsanstheshu panchasu.
 graheshu karkate lagne vaakpatavinduna sah..
 arthath caitra maas kii navami tithi main, punarvasu nakshatra main, paanch grahon ke apane ucch sthaan main rahane par tathaa kark lagn main chandramaa ke saath brihaspati ke sthit hone par .
 yahan keval brihaspati tathaa chandramaa kii sthiti spasht hoti he. brihaspati ucchsth he tathaa chandramaa swagruhi. aage pandrahaven shloke main surya ke ucch hone kaa ullekh he. is prakaar brihaspati tathaa surya ke ucch hone kaa pataa chal jaataa he. budh hameshaa surya ke paas hi rahata he. atah surya ke ucch hone par buddha kaa ucch hona asambhav he. is prakaar ucch hone ke liye bachate hai shesh teen grah -- mangal, shukr tathaa shani. isi kaaran se praayah sabhi vidwaanon ne ram-janm ke samay main surya, mangal, brihaspati, shukr tathaa shani ko ucch main sthit mana he.
 paramparaagat rup se ram kaa janm treta yug main mana jaataa he. hindu dharamshastron main, visheshtah puranic sahitya main uplabdh aankadon ke anusaar ek chaturyugi main 43,20,000 varsh hote hai, jinamein kaliyug ke 4,32,000 varsh tathaa dwapar ke 8,64,000 varsh hote hai. ram kaa janm treta yug main arthath dwapar se pehle hua tha. chunki kaliyug kaa abhi prarambh hi hua he or ram kaa janm treta ke ant main hua tathaa avatar lekar dharti par unke vartmaan rahane kaa samay paramparaagat rup se 11,000 varsh mana gaya he. atah dwapar yug ke 8,64,000 varsh + ram kii vartmaanta ke 11,000 varsh + dwapar yug ke ant se abtak beete 5,100 varsh = kul 8,80,100 varsh. atev paramparaagat rup se ram kaa janm aaj se lagbhag 8,80,100 varsh pehle mana jaataa he.
 prakhyat marathi shodhakarta vidwaan dow0 padmakar vishnu vartak ne ek drushti se is samay ko sambhavya mana he. unka kahana he ki valmikiy ramayana main ek sthal par vindhyachal tathaa himalay kii oonchaai ko samaan bataaya gaya he. vindhyachal kii oonchaai 5,000 feet he tathaa yah praayah sthir he, jabaki himalay kii oonchaai vartmaan main 29,029 feet he tathaa yah nirantar vardhansheel he. donon kii oonchaai kaa antar 24,029 feet he. visheshgyon kii manyata ke anusaar himalay 100 varsho main 3 feet badhata he. atah 24,029 feet badhane main himalay ko kareeb 8,01,000 varsh lage honge. atah abhi se kareeb 8,01,000 varsh pehle himalay kii oonchaai vindhyachal ke samaan rahi hogi, jiskaa ullekh valmikiy ramayana main vartmaankalik rup main hua he. is tarah da0 vartak ko ek drushti se yah samay sambhav lagata he, parantu unka swayan maananaa he ki ve kisi anya strot se is samay kii pushti nahin kar sakate hai. apane suvikhyath granth 'vastav ramayana' main dow0 vartak ne mukhyatah grahagatiyon ke aadhaar par ganit karke valmikiy ramayana main ullikhit grahasthiti ke anusaar ram kii vaastavik janm-tithi 4 disambar 7323 isapurv ko sunishchit kiya he. unke anusaar isi tithi ko din main 1:30 se 3:00 baje ke bich ram kaa janm hua hoga.
 dow0 pi0 ve0 vartak ke shodh ke anek varshon ke baad 'ai-sarv' ke ek shodh dal ne 'planetarium gold' software kaa prayog karke shri ram kaa janm 10 janvari 5114 isapurv main siddh kiya. unka maananaa tha ki is tithi ko grahon kii vahi sthiti thi jiskaa varnan valmikiy ramayana main he. parantu yah samay kaaphi sandehaaspad ho gaya he. 'ai-sarv' ke shodh dal ne jis 'planetarium gold' software kaa prayog kiya vah vastav main isa purv 3000 se pehle kaa sahi grah-ganit karne main sakasham nahin he. vastutah 2013 isvi se pehle itane pehle kaa grah-ganit karne hetu sakasham software uplabdh hi nahin tha. is gananaa dwaara praapt grah-sthiti main shani vrishchik main tha arthath ucch main nahin tha. chandramaa punarvasu nakshatra main na hokar pushya ke dwitiya charan main hi tha tathaa tithi bhi ashtami hi thi. baad main anya visheshgy dwaara ejplde431 software dwaara kii gayi sahi gananaa main tithi to navami ho jaati he parantu shani vrishchik main hi aata he tathaa chandramaa pushya ke chaturth charan main. atah 10 janvari 5114 isapurv kii tithi vastutah shriram kii janm-tithi siddh nahin ho paati he. aisi sthiti main ab yadi dow0 pi0 ve0 vartak dwaara pehle hi parishodhit tithi software dwaara pramanit ho jaae tabhi shriram kaa vaastavik samay praayah sarvamaanya ho paaegaa athwa pramanit na ho paane kii sthiti main naveen tithi ke shodh kaa rasta khulegaa.
 puraanon main shri ram ke janm ke bare main spasht pramaan milte ki shri ram kaa janm vartmaan uttar pradesh ke faijabad jile ke ayodhya naamak nagar main hua tha. ayodhya jo ki bhagwaan ram ke purvajon kii hi rajdhani thi. ramachandra ji ke purvaj raghu the.
 ram bachapan se hi shant swabhaav ke vir purush the. unhone maryaadaaon ko hameshaa sarvocch sthaan diya tha. isi kaaran unhen maryaada purushottam ram ke naam se janaa jaataa he. unka rajya nyaaypriy or khushhaal mana jaataa tha. isliye bharat main jab bhi suraaj kii baat hoti he to ramraj yaa raamarajy kaa udhaaharan diya jaataa he. dharm ke maarg par chalane vaale ram ne apane teenon bhaaiyon ke saath guru vashishtha se shiksha praapt kii. kishoravastha main guru vishwamitra unhen van main rakshason dwaara machaae ja rahe utpaat ko samaapt karne ke liye saath le gayi. ram ke saath unke chote bhai lakshmana bhi is kaary main unke saath the. tadka naamak rakshasi baxur main rahati thi. vahiin par uskaa vadh hua. ram ne us samay tadka naamak rakshasi ko maaraa tathaa marich ko palaayan ke liye majaboor kiya. is dauraan hi guru vishwamitra unhen mithila le gayi. vahaan ke videh raja janak ne apni putree sita ke vivaah ke liye ek swayamvar samaaroh yojit kiya tha. jahaan bhagwaan shiv kaa ek dhanush tha jisaki pratyancha chadhaane vaale shoorveer se sita kaa vivaah kiya janaa tha. bahut saare raja maharaja us samaaroh main padhaare the. jab bahut se raja praytn karne ke baad bhi dhanush par pratyancha chadhaanaa to dur use uthaa tak nahin sake, tab vishwamitra kii ajna paakar ram ne dhanush uthaa kar pratyancha chadhaane kaa praytn kiya. unki pratyancha chadhaane ke praytn main vah mahaan dhanush ghor dhwani karte hue tut gaya. maharishi parashuram ne jab is ghor dhwani ko suna to ve vahaan aa gayi or apane guru kaa dhanush tutne par rosh vyakt karne lage. lakshmana ugr swabhaav ke the. unka vivaad parashuram se hua. tab ram ne bich-bachaav kiya. is prakaar sita kaa vivaah ram se hua or parashuram sahit samast logon ne aashirwad diya. ayodhya main ram sita sukhpurvak rahane lage. log ram ko bahut chaahate the. unki mridul, janasevayukta bhaavana or nyaaypriyata ke kaaran unki vishesh lokapriyata thi. raja dasharath vanprastha kii ore agrasar ho rahe the. at: unhone rajyabhaar ram ko saunpne kaa sochaa. janata main bhi sukhad lahar daud gai kii unke priy raja unke priy rajkumaar ko raja niyukt karanevaale hai. us samay ram ke anya do bhai bharat or shatrughna apane nanihaal kaikey gaye hue the. kaikeyi kii daasi manthra ne kaikeyi ko bharamaaya ki raja tumhaare saath galat kar rahen he. tum raja kii priy rani ho to tumhaari santan ko raja bananaa chahie par raja dasharath ram ko raja bananaa chaahate hai.
 ram ke bachapan kii vistaar-purvak vivaran swami tulsidas kii ramcharitamanas ke balkand se milti he.
 raja dasharath ke teen raniyaan thim: kaushalya, sumitra or kaikeyi. ram kaushalya ke putr the, sumitra ke do putr, lakshmana or shatrughna the or kaikeyi ke putr bharat the. rajya niyamo se raja kaa jyeshtha ladkaa hi raja banane kaa paatr hota he at: ram ko ayodhya kaa raja bananaa nishchit tha. kaikeyi jinhone do baar dasharath kii jaan bachaai thi or dasharath ne unhen yah var diya tha ki wo jivan ke kisi bhi pal unase do var maang sakati he. ram ko raja banate hue or bhavishya ko dekhte hue kaikeyi chaahati thi uskaa putr bharat hi raja bane, isliye unhone raja dasharath dwaara ram ko 14 varsh kaa vanvaas dilaayaa or apane putr bharat ke liye ayodhya kaa rajya maang liya. vachanon main bande raja dasharath ko majabuuran yah sweekaar karnaa padaa. ram ne apane pita kii ajna kaa paalan kiya. ram kii patni sita or unke bhai lakshmana bhi vanvaas gayi the.
 vanvaas ke samay, ravan ne sita kaa haran kiya tha. ravan ek rakshas tathaa lanka kaa raja tha. ramayana ke anusaar, jab ram, sita or lakshmana kutiyaa main the tab ek hiran kii vaani sunakar sita vyakul ho gayi. vah hiran ravan kaa mamaa marich tha. usne ravan ke kehane par sunahare hiran kaa rup banaaya. sita use dekh kar mohit ho gai or shriram se us hiran kaa shikaar karne kaa anurodh kiya. shriram apni bharya kii ichha puri karne chal pade or lakshmana se sita kii raksha karne ko kaha| marich shriram ko bahut dur le gaya. mauka milte hi shriram ne tir chalaaya or hiran bane marich kaa vadh kiya. marate-marate marich ne jor se "he sita! he lakshmana!" kii awaz lagaayi| us awaz ko sun sita chintit ho gayin or unhone lakshmana ko shriram ke paas jane ko kaha| lakshmana janaa nahin chaahate the, par apni bhabhi kii baat ko inkaar na kar sake. lakshmana ne jane se pehle ek rekha khinchi, jo lakshmana rekha ke naam se prasiddh he.
 ram, apane bhai lakshmana ke saath sita kii khoj main dar-dar bhatak rahe the. tab ve hanuman or sugriv naamak do vaanron se mili. hanuman, ram ke sabase bade bhakt bane.
 sita ko ko punah praapt karne ke liye bhagwan ram ne hanuman, vibhishana or vanar sena kii madad se raawan ke sabhi bandhu-baandhvon or uske vanshajon ko parajeet kiya tathaa lautate samay vibhishana ko lanka kaa raja banaakar achche shaasha ke liye maargdarshan kiya.
 bhagwaan ram ne jab ravan ko yuddh main parrast kiya or uske chote bhai vibhishana ko lanka kaa raja bana diya. ram, sita, lakshaman or kuch vanar jan puspak vimaan se ayodhya kii ore prasthaan kiya. vahaan sabase milane ke baad ram or sita kaa ayodhya main rajbhishek hua. puraa rajya kushal samay vyateet karne laga. 
 sita kii sati pramanikta siddh hone ke pashchaat sita apane donon putron kush or lav ko ram ke god main saunp kar dharti mata ke saath bhugarbha main chali gai. tatapashchaat ramajanm kii jivan bhi purna ho gai thi. atah unhone yamraj kii sahmati se sarayu nadi ke tat par guptar ghat main daihik tyaag kar punah baikunth dham main vishnu rup main virajman ho gayi.
