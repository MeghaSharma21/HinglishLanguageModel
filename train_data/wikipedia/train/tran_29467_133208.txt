  nalaapat balmani ammaa  bharat se malayalam bhashaa kii pratibhavan kavyitriyon main se ek thim. ve hindi sahitya main chhayavaadi yug ke chaar pramukh stambhon main se ek mahadevi verma kii samakaleen thim. unhone 500 se adhik kavitaayen likhin. unki gananaa beesvin shatabdi kii charchit va pratishthit malayalam kavyitriyon main kii jaati he. unki rachanaayen ek aise anubhuti mandal kaa saakshaatkaar karaati hai jo malayalam main adrushtpurv he. aadhunik malayalam kii sabase shashakt kavyitriyon main se ek hone ke kaaran unhen malayalam sahitya kii daadi kaha jaataa he.
 ammaa ke sahitya or jivan par gandhi ji ke vichaaron or aadarshon kaa spasht prabhaav rahaa. unki pramukh kritiyon main ammaa, muthassi, mazhuvint kathaadi hai. unhone malayalam kavita main us komal shabdaawalee kaa vikaas kiya jo abhi tak keval sanskrit main hi sambhav maani jaati thi. iske liye unhone apane samay ke anukool sanskrit ke komal shabdon ko chunakar malayalam kaa jama pahanaaya. unki kavitaaon kaa naad-saundarya or paini uktiyon kii vyanjana style anyatra durlabh he. ve pratibhavan kavyitri ke saath-saath bal katha lekhika or srujanaatmak anuvadak bhi thim. apane pati viem nair ke saath milakar unhone apni kai kritiyon kaa anya bhashaaon main anuwaad kiya.
 ammaa malayalam bhashaa ke prakhar lekhak en narayan menon kii bhanji thi. unase praapt shiksha-diksha or unki likhi pustakon kaa ammaa par gaharaa prabhaav padaa tha. apane mamaa se praapt prerana ne unhen ek kushal kavyitri banane main madad kii. nalaapat house kii aalmariyon se praapt pustak chayan ke kram main unhen malayalam bhashaa ke mahaan kavi ve narayan menon kii pustakon se parichit hone kaa avasar mila. unki style or srujandharmita se ve is tarah prabhavit hui ki dekhte hi dekhte ve ammaa ke priy kavi ban gaye. angreji bhashaa kii bhartiya lekhika kamala das unki suputree thim, jinke lekhan par unka khaasaa asar padaa tha.
 ammaa ko malayalam sahitya ke sabhi mahatvapurn puraskaar praapt karne kaa gaurav praapt he. gat shatabdi kii sarvaadhik lokapriy malayalam mahila sahityakar ke rup main ve jivan bhar poojaneey bani raheen. unhen sahitya academy puraskaar, saraswati sammaan or 'ajhuthachan puraskaar' sahit kai ullekhneey puraskaar va sammaan praapt hue. unhen 1987 main bharat sarkaar dwaara padam bhushan se alankrita kiya gaya. varsh 2009, unki janm shatabdi ke rup main manaaya gaya.
 ammaa kaa janm 19 july 1909 ko kerala ke malabar jila ke punnayurkulam main pita chittanjur kunjjanni raja or maan nalaapat kuchukutti ammaa ke yahan nalaapat main hua tha. yadhyapi unka janm nalaapat ke naam se pahachaane-jane vaale ek roodhiwaadee parivaar main hua, jahaan ladakiyon ko vidhyalay bhejnaa anuchit mana jaataa tha. isliye unke liye ghar main shikshak kii vyavastha kar di gayi thi, jinase unhone sanskrit or malayalam bhashaa sikhi.
 nalaapat house kii almariyaan pustakon se bhari-padi thim. in pustakon main kaagaj par chhapi pustakon ke saath hin tadpatron par ukeri gai hastlipi vaali pustaken bhi thim. in pustakon main barah samhita se lekar tagore tak kaa rachana sansar sammilit tha. unke mamaa en narayan menon kavi or darshanik the, jinhone unhen sahitya srijan ke liye protsaahit kiya. kavi or vidwaan ghar par atithi ke rup main aate or hafton rahete the. is dauraan ghar main saahitiyik charchaaon kaa ghatatope chaaya rahata tha. is vaataavaran ne unke chintan ko prabhavit kiya.
 har kahin laae surya prakaash har kahin lagaae bagichedonon margon par-badhate vakt badhai madad dene vaale.....!
 unka vivaah 19 varsh kii aayu main varsh 1928 main viem nair se hua, jo aage chalakar malayalam bhashaa ke dainik samachar patr mathrubhumi ke prabandh sampadak or prabandh nideshak bane. vivaah ke turant baad ammaa apane pati ke saath kolkata main rahane lagi, jahaan unke pati "welefort transport company" main varisht adhikari the. yah company automobile company "rolls royas motor cars" or "bendle" ke upkarnon ko bechati thi. is company se tyagptr dene ke baad unke pati ne dainik samachar patr mathrubhumi main apni sevaayen dene hetu parivaar sahit kolkata chhodane kaa nirnay liya. falat: alp pravaas ke baad ammaa apane pati ke saath kolkata chhodkar kerala waapas aa gayi. 1977 main unke pati kii mrityu hui. lagbhag pachaas varsh tak unka daanpaty bana rahaa. unke daampaty kii jhalak unki kuch kavitaaon yatha 'amritan gamyaa', 'swapn', 'paraajay' main mukhar hui he. 
 aadambaron ke viruddh maansikta ke kaaran ammaa aastik hote huye bhi niyamit rup se mandir nahin jaati thim. nalaapat main rahete samay ve kabhi-kabhi vahaan ke govindpuram mandir main jaati thim. vahaan ke isht devtaa krishna hai. unki mamaa en narayan menon ne nalapat ghar ke saath hi ek chota sa mandir banwaaya tha. vahaan jaakar ve prarthana karti thim. 'devi mahatmyam' naamak kriti kaa ve nity parayan karti thim.
 ve angreji va malayalam bhashaa kii prasiddh bhartiya lekhika kamala das kii maan thim, jinhen unki aatmakatha ‘maai story’ se atyadhik prasiddhi mili thi or unhen sahitya main nobel puraskaar hetu namit kiya gaya tha. kamala ke lekhan par ammaa kaa atyant prabhaav padaa tha. iske alaava ve kramash: nalaapat sulochana, mohandas or shyaam sundar kii bhi maan thim.
 unki putree kamala das unase bhaavnaatmak rup se behad judi thim. ve apni maan se dur rahakar bhi dur nahin thi. unhone 1999 main unhen yaad karte hue angreji main ek kavita likhi. sheershak tha- 'maai madar ait sikshti sicks'. is kavita main kamala das ne apni maan se judi ek katha ke madhyam se umr badhane, mrityu or algaav ke vishay kii padtaal kii he. yah behad charchit kavita kendriya madhyamik shiksha board kii barahavin kaksha ke angreji ke paathyakram main shaamil he.
 ...balmani ammaa jaisi varisht lekhikaon ke saath sabhi bhartiya bhashaaon main bahut sari jujharu lekhikaayen ain hai. in lekhikaon ke paas sahi muddon kii deshi or jaateey chetana kahin adhik gahari hai.
 ammaa malayalam kaviyon main sarvshereshth kavyitri maani jaati hai. ve darshanik tathyon or paariwarik jivan, donon kaa hi bakhubi chithran karti hai. puranic charitron-jaise parashuram, vishwamitra, vibhishana auramahabali aadi ko mul vishay banakarunhone naatakeey samvaad likhe hai. apni kavitaaon main unhone maanav-astitv ke vibhinn prakaaron kaa pareekshan kiya he. unke rangon or bhavyata, sukh ourdu:kha kii utsukata or chidh, jeet or traasadee evam oonchai or giravat kaa sookshm vivechan prastut kiya he.
 ammaa kerala kii rashtravaadi sahityakar thim. unhone rashtriya udbodhan vaali kavitaaon kii rachana kii. ve mukhyatah vatsalya, mamata, maanavtaa ke komal bhav kii kavyitri ke rup main vikhyath hai. phir bhi swatantraarupi deepak kii ushn lau se bhi ve achhuti nahin raheen. san 1929-39 ke bich likhi unki kavitaaon main deshbhakti, gandhi kaa prabhaav, swatantraaa kii chaah spasht parilakshith hoti he. iske baad bhi unki rachanaayen prakashit hoti raheen. apane srijan se ve bhartiya aazaadee main anokhaa kaary kiya.
 unhone apni kishoravastha main hi anek kavitaayen likh lee thim jo pustakaakaar rup main unke vivaah ke baad prakashit hui. unke pati ne unhen sahitya srijan ke liye paryaapt avasar diya. unki suvidha ke liye ghar ke kaam-kaaj ke saath-saath bacchon ko samhaalane ke liye alag se naukar-chaakar laga diye the, taaki ve puraa samay lekhan ko samarpit kar saken. ammaa vivahoparaant apane pati ke saath kalakatta main rahane lageen thim. kalakatta- vaas ke anubhavon ne unki kavy chetana ko atyant prabhavit kiya. apni pratham prakashit or charchit kavita 'kalkatte kaa kaala kutiyaa' unhone apane patidev ke anurodh par likhi thi, jabaki antararatama kii prerana se likhi gai unki pehali kavita 'matruchumban' he. swatantrata andolan ke dauraan mahatma gandhi kaa prabhaav unke liye aprihaary ban gaya. unhone khaddar pahani or charkha kata. 
 ...ammaa anand or amrit ke liye yahan tak ki paranivritti ke liye dur nahin jaati, kyonki :satya to jaisaa dur he vaisaa nikat he, tad duure, tadu antike:kavi maanas kahata he- mujhe shakti do ki/main apane anand kaa ansh/auron ko bhi baant sakun.
 unki praarambhik kavitaaon main se ek 'gauraiya' sheershak kavita us daur main atyant lokapriy hui. ise kerala rajya kii paathya-pustakon main sammilit kiya gaya. baad main unhone garbhadhaaran, prasav or shishu poshan ke strijanit anubhavon ko apni kavitaaon main piroyaa. iske ek dashak baad unhone ghar or parivaar kii simaaon se nikalakar aadhyatmikta ke kshetra main dastak di. tab tak yah kshetra unke liye aparichit jaisaa tha. thiosaafi kaa praarambhik gyaan unke mamaa se unhen mila. hindu shastron kaa sahaj gyaan unhen pehle se hi tha. isliye thiosaafi or hindu manisha kaa sanyojit swaroop hi unke vichaaron ke rup main lekhan main utraa.
 ammaa ke do darjan se adhik kavy-sankalan, kai gadhy-sankalan or anuwaad prakashit hue hai. unhone choti avasthaa se hi kavitaayen likhnaa shuru kar diya tha. unki pehali kavita "kuppukai" 1930 main prakashit hui thi. unhen sarvapratham cochin british raaj ke purv shaasha ram verma parakshit thampuuran ke dwaara "sahitya nipun puraskaaram" pradaan kiya gaya. 1987 main prakashit "nivedyam" unki kavitaaon kaa charchit sangrah he. kavi en en menon kii maut par shoakgeet ke rup main unka ek sangrah "lokanthrangalil" naam se aayaa tha.
 unki kavitaayen darshanik vichaaron evam maanavtaa ke prati agaadh prem kii abhivyakti hoti hai. bacchon ke prati prem-pagi kavitaaon ke kaaran malayalam-kavita main ve "ammaa" or "daadi" ke naam se samaadrut hai. kerala sahitya academy, akhitam achyutan nambuthari main ek yaadgaar vaktavy ke dauraan unhen "maanav mahima ke nabi" ke rup main varnit kiya gaya tha or kavitaaon kii preranastrot kaha gaya tha. unhen 1987 main bharat sarkaar ne sahitya evam shiksha ke kshetra main padam bhushan se sammanit kiya tha.
 suprasiddh kavi evam vidwaan en narayan menon kii bhanji ammaa ne aupchaarik shiksha praapt nahin kii kintu swadhyay or manan dwaara sahitya or samskruti ko puri tarah aatmsaat kar liya or kishoravastha se hi badi sahajata se kavita lekhan armbh kiya. en narayan menon kii shreshth rachana 'kannuniratulli ashrubindu' naamak vilaapkavy kaa ammaa par gaharaa prabhaav padaa or unhen kavyitri banane main bharpoor madad kii.
 mahakavi ve narayan menon unke mamaa en narayan menon ke samakaleen, maardarshak or ghanishtha mitra the. 'kuttikrishna maraar' or 'mukunda das' jaise vidwaan bhi unke ghar aayaa karte the. ghar main saahitiyik charchaa kaa vaataavaran rahata tha. is vaataavaran main ve paali-badi thim. sakshi or aswadika ke rup main ve vahaan upasthit rahati thim. mahakavi ve narayan menon ne malayalam sahitya main maanav ke maansik bhav ko kaalpaniktaa kaa paridhaan dekar sudar rup main prastut karne vaale mahaan kaviyon main se ek the, jinhone 1909 main balmiki ramayana kaa anuwaad kiya. 1910 main "badhirvilapam" naamak vilaapkavy likhaa. iske baad unhone anek naatakeey bhavakavy likhe--ganpati, bandhansthanay aniruddhan, oru kattu, shishynum makanum, magdalan mari yam, achnum maknum kochusita ityadi. san 1924 ke baad rachit sahityamanjariyon main hi vallattol ke deshbhakti se otprot ve kavyasuman khile the jinhone unako rashtrakavi ke pad par asin kiya. anre gurunathan ityadi un bhavagiton main atyadhik lokapriy hai. jivan ke komal or kaant bhaavon ke saath vicharan karnaa vallattol ko priy tha. andhkaar main khadey hokar rone kii pravriti unamem nahin thi. yah satya he ki patit pushpon ko dekhakar unhone bhi aahen bhari hai, parantu unpar ansu bahaate rahane kii banisbat viksit sumanon ko dekhakar ahlad prakat karne kii pravriti hi unamem adhik hai. ammaa kii rachanaaon main unke kavyagat shishtachar kaa ansh dekha ja saktaa he.
 ammaa kahati hai ki unke mamaa en narayan menon ke paas vishwa sahitya kii kai vishisht kritiyaan thim. un kritiyon se bachapan se hi unka saannnidhya rahaa tha. mahakavi rabindranath tagore krit 'di gardenar' or 'victor hugo krit 'las missrbalas' jaisi shreshth kritiyon se ve prabhavit hui thim, jo aage chalakar unki rachanaatmakataa ko dhar dene main sahaayak siddh hua.
 is prakaar ammaa apane saahitiyik jivan main rabindranath tagore, victor hugo, en narayan menon or ve narayan menon se atyadhik prabhavit rahi hai.
 ammaa ne swatantraaa ke pehle kaa bharat bhi dekha or uske baad kaa bhi. falat: vatsalya, mamata, maanavtaa ke komal bhav kii kavyitri ke rup main vikhyath ammaa ne tatkaaleen samaaj ke bheetar vidyaman haahaakaar, rudan ko dekha, parkhaa or karun hokar andhkaar ko dur karne vaali bhi drushti dene kii koshish kii. tees ke dashak kii unki kavitaaon main deshbhakti, gandhi kaa prabhaav or swatantraaa kii chaah spasht parilakshith hoti he. bhartiya swatantrata sangram ke dauraan unhone nijee jivan main unhone khaddar pahani or charkha bhi kata. san 1929-39 ke bich likhi unki kavitaaon main deshbhakti or swatantraaa kii chaah spasht parilakshith hoti he. ammaa kahati hai ki nalapat parivaar ke liye gandhi ji ek sadsy kii tarah the. unka agochar saannnidhya unhen unke har kriya-kalap ko prabhavit karata rahaa. tab unhen aadambaron se alag rahane kii prerana mili.
 ve narayan mendemma ke preranastrot
 victor huguamma ke preranastrot
 rabindranath tagoremma ke preranastrot
 mahatma gandhiamma ke preranastrot
 apni aatmakathaatmak tippaniyon ke kram main ammaa ne sweekaar kiya he, ki kavy rachana ke kshetra main unke pati ve em nair ne unhen protsaahit kiya. unke sahyog unhen anwarat praapt hue hai. ammaa kahati hai ki-
 "mere sasuraal main mujhe badi zimmedaari nahi di gayi thi. bal-bacchon kii dekhbhaal, seva-tahal karne ke liye maan, daadi or sevikaayen thim. khaanaa pakaana ek kaam avashya he, lekin us kaam ne mujhe kabhi bhi aakrisht nahi kiya tha. main jab kavitaaon ko puraa karti thi tab patidev usko pard lete the. ve uski aalochana karte the. ye saare kaam unhen pasand aae the."
 ammaa ek sansmaran sunaati hui kahati hai, ki- 
 "kashmir bharat kaa hissaa he yaa pakistan kaa- is baat par ek vivaad chhidaa tha. yuddh kii yaatnaaon ke bare main sunakar main atyant niraash ho gayi thi. is vishay par maine ek kavita bhi likhi. bharat main vibhinn deshon ke log aae or yahan bas gaye. is desh main samskritiyon kaa samanvay hua he. aise desh main ek tukdaa jameen ke liye kyon itnaa raktapaat ho rahaa he? kyon itani mrityu kii ghatnaayen hoti he? bhoomi adhik mahatvapurn he yaa maanav jivan? meri kavita main yah aashay aayaa tha. patidev ne isapar aapatti kii ki is kavita main jo meraa drushtikon ubharkar aayaa he vah ek rashtrapremi ke liye uchit nahi lagata. yon kahkar meri kavita kii kamajori kii ore unhone ishaara kiya. maine khub chintan-manan kiya to samaj main aayaa ki unka kathan thik he. phir maine vah kavita chhod di."
 maan bhi kuch nahin jaanati"batalaao maan, mujhe batalaao,kahan se, aa pahaunchi yah choti si bacchee ?"apni anujaata ko parasate-sahalaate huamera putr puch rahaa tha mujhase;yah purana sawaal, jise hajaaron logon ne pehle bhi baar-baar poocha he.prashn jab un pallav-adharon se foot padaato us se naveen makarand kii kanikas chu padin;aah, jigyaasa jab pehali baar aatma se footati haitab kitni aswaady ban jaati he teri madhurima ! kahan se ? kahan se ?meraa antajkaran bhi ratane laga yah aadim mantra.samast vastuon main main usee kii pratidhwani sunne lagaapane antarang ke kaanon se; he pratyuttaraheen mahaprashn !buddhivaadee manushya kii uddhat aatma main jisane tuje utkeern kar diya he us divya kalpana kii jai ho ! athwa tumhiin ho vah svarnim kirti-pataakaa jo jataa rahi he sristi main maanav kii mahatta.dhvanit ho rahe ho tum samast charaacharon ke bheetar shaayad, aatmshodh kii prerana dene valetumhaare aamantran ko sunakargaayen dekh rahi hai apni parchhaayi ko jhukkar.faili hui phunagiyon main apni chonchon ssapane aap ko tatol rahi hai, chidiyaan.khoj rahaa he ashwatth apni deergh jataaon ko failakarmitti main chhipe mul beej ko; or, sadiyon ssapane hi sharir kaa vishleshan kar rahaa he pahaad.o meri kalpane, vyarth hi tu praytn kar rahi he unche alokik tatwon ko chune ke liye.kahan tak unchi ud sakegi yah patangumere mastishk kii pakad main ?jhuk jaao mere sir, munne ke jigyaasa bhare prashn ke saamne ! gir jaao, he granth-vigyaan mere sir par ke nirarthak bhaar-se tum is mitti par.tumhaare paas stanya ko ek kanika bhi nahin bachche kii badi hui satya-trishna ko -bujhane ke liye.is nanheen si buddhi ko thaamne-sanbhaalane ke liye koi shaktishaalee aadhaar bhi tumhaare paas nahin ! ho saktaa he, maanav kii chintaa prithvi se takraayeor siddhanth kii chinagaariyaan bikher de. par, andhkaar main he us viraat satya kii saar-satta aaj bhi yathaavat.ghadiyaan bhaagi ja rahi thim sau-sau chintaaon ko kuchalakar;vismayakari veg ke saath ud-ud kar chhip rahi thimkhaare samudr kii badalati hui bhavanaekavyakt aakaar ke saath, antariksh ke path par.mere bete ne prashn duharaaya, mata ke maun par adheer hokar."mere laal, meri buddhi kii ashanka abhi tak thithak rahi heis viraat prashn main dubkee lagane ke liye or jis kotal-sparshi aankhon ne bhi nahin dekha he, us vastu ko tatolane ke liye.ham sab kahan se aaye ? main kuch bhi nahin jaanati !tumhaare in nanhen haathon se hi napa ja saktaa haitumhaari maan kaa tatva-bodh."apane chote se prashn kaa jab koi sidhaa pratyuttar nahin mil sakaato munna musakaraata hua bol uthaa "maan bhi kuch nahin jaanati."
 varsh 1928 main apane kalakatta- vaas ke anubhavon ko sametate hue unhone apane patidev ke anurodh par apni pratham kavita 'kalkatte kaa kaala kutiyaa' likhi thi. yah unki pratham prakashit kavita he, jabaki antararatama kii prerana se likhi gai unki pehali kavita 'matruchumban' he. unki praarambhik kavitaaon main se ek 'gauraiya' sheershak kavita kerala rajya kii paathya-pustakon main sammilit he. unka pehla kavita sangrah "kuppukai" 1930 main prakashit hua tha. unki samast prakashit kritiyon kaa vivaran isprakaar he- 
    1. kuppukai   2. ammaa    3. kutumbani    4. dharmamargthil   5. stri hridayam   6. prabhankuram    7. bhawaneel   8. oonjalimel   9. kaalikotta   10. bhaavanoil    11. awaar peyadunnu   12. pranamam   13. lokanthrangalil   14. sopnaam    15. muthassi   16. amblathilekku   17. nagarthil    18. vilarumpole   19. amrithangmaya   20. sandhya    21. nivedyam   22. mathrihridayam 
    1. mazhuvint katha 
    1. jivitattilut
    2. 'saraswati kii chetana' 
    1. "chappan kavitaayen-balmani ammaa" 
    2. "therty poems-balmani ammaa" 
    3. nivedya 
    4. Chakravalam - hindi anuwaad: kshitij, 
    5. Mother - hindi anuwaad: maan, 
    1. vaala 
    1. 'balamaniammaode kavithakaal' 
    1. 'balmani ammayode kavithalokangal', lekhika: em leelavati
    2. "hindi or malayalam ke svachhndatvaadi kavy kii prakruti", shodhakarta: muralidhar pillai, dow harisingh gaur vishvavidhyalay, sagar, 1969
    3. "aadhunik hindi or malayalam kavy main prakruti kaa upyog", shodhakarta: desai bergis, dow harisingh gaur vishvavidhyalay, sagar, 1970
    4. "shrimati mahadevi verma or shrimati balmani ammaa kii kavitaaon kaa tulanaatmak adhyayan", shodhakarta: em radhadevi, dow harisingh gaur vishvavidhyalay, sagar, 1971
 swatantrata-prapti ke pehle hi kavy sadhana shuru karne vaali kuch ullekhneey kavyitriyaan malayalam main hai. swatantrata-prapti ke baad bhi ve srijanarat raheen. us peedi kii kavyitriyon main nalaapat balmani ammaa agrani hai.
 lagbhag paanch varshon tak aljimer rog se jujhane ke baad 95 varsh kii avasthaa main 29 sitambar 2004 ko shaam 4 baje kochi main unki mrityu ho gai. apane pati kii mrityu ke baad se ve yahan apane bacchon kramash: shyaam sundar or sulochana ke saath rah raheen thim. unka antim sanskaar kochi ke ravipuram shav dah grih main hui.
 ammaa kii smriti main kochi antarrashtriya pustak mahotsav samiti dwaara prayek varsh malayalam bhashaa ke kisi ek sahityakar ko 'balmani ammaa puraskaar' pradaan kiya jaataa he. iske antargat sammaan swaroop pachchis hajaar rupee nakad, smriti chinh or ang vastram pradaan karne kaa praavdhaan he. abtak yah sammaan sugat kumari, em leelavati, akkitam, kovilan, kakkanadan, vishnu narayanan nambootiri, si radhakrishnan, em pi virendrakumar, usuf ali kacheri or pi valsla ko pradaan kiya ja chukaa he.
 sugat kumari
 leelavati
 pi valsla
 kovilan
 akkitam
 virendrakumar
   k.  ^ chhayavaad ke anya teen stambh hai, jaishankar prasad, sooryakanth treepathi niraala or sumitranandan pant.
   kha.  ^ unke srujanaatmak lekhan or anuwaad karm kii charchaa pustak: soundarya, kala or kavy ke pariprekshya main hui he.
   ga.  ^ unke srujanaatmak paksh par sankshipt charchaa tarasptak main hui he.
   gha.  ^ balmani ammaa kii kavitaaon kaa yah samgr sangrah unki beti nalaapat sulochana dwaara ek prakkathan ke saath sankalit kiya gaya he, jiskaa parichay ke sachchidanandan ne likhaa he.
