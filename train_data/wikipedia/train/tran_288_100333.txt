 apollo kaarykram yah sanyukt rajya america kii antariksh agency nasa kii maanav udaano kii ek shrankhla tha. is main saturn raaket or apollo yano kaa prayog kiya gaya tha. yah shrankhla udaan 1961-1974 ke madhya main huyi thi. yah shrankhla amareeki raashtrapati jaan epa kennedy ke 1960 ke dashak main chandramaa par maanav ke sapane ko samarpit thi. yah sapana 1969 main apollo 11 kii udaan ne puraa kiya tha.
 yah abhiyaan 1970 ke dashak ke shruwati varsho main bhi chalata rahaa, is kaarykram main chandramaa par chah maanav avatarano ke saath chandramaa kaa vaigyanik adhyayan kaary kiya gaya. is kaarykram ke baad aaj 2007 tak prithvi kii nichali kaksha ke baahar koi maanav abhiyaan nahin sanchalit kiya gaya he. baad ke skylab kaarykram or amareeki soviet sanyukt kaarykram apollo-soyuj jaanch kaarykram jinhone apollo kaarykram ke upkarno kaa prayog kiya tha, isi apollo kaarykram kaa bhaag mana jaataa he.
 bahut sari safaltaao ke baavjood is kaarykram ko do badi asafaltaao ko jhelana padaa. isame se pehali asafalataa apollo 1 kii prakshepan sthal par lagi aag thi jisame virgeel greecem, aid white or roger caphi shahid ho gayi the. is abhiyaan kaa naam AS204 tha lekin baad main shahido kii vidhwaaon ke aagrah par apollo 1 kar diya gaya tha. duusari asafalataa apollo 13 main hua bheeshan visphot tha lekin isame tino yatriyon ko sakushal bachaa liya gaya tha.
 is abhiyaan kaa naam surya ke greek devtaa apollo ko samarpit tha. nil armastrang 20 july 1969 ko chandramaa kii dharti par pehla kadam rakhaa yah america naagarik the 1 
 apollo abhiyaan kaa prarambh ijanhaavar ke raashtrapatitv kaal ke dauraan 1960 ke dashak kii shuruwat main hua tha. yah mercury abhiyaan kaa aglaa charan tha. mercury abhiyaan main ek hi antariksh yatri prithvi kii nichali kaksha main simit parikrama kar saktaa tha, jabaki is abhiyaan kaa uddeshy teen antarikshayatri dwaara prithvi kii vrittiya kaksha main parikrama or sambhav hone par chandramaa par avataran tha.november 1960 main jaan epa kennedy ne ek chunaav prachaar sabha main soviet sangh ko pachhad kar antariksh main amareeki prabhuta sabit karne kaa vaada kiya tha. antariksh prabhuta to rashtriya pratishtha kaa prashn tha lekin iske mul main prakshepastro kii daud main america ke pichhe rahanaa tha. kennedy ne amareeki antariksh kaarykram ko aavashyak vittiya sahaayta uplabdh karaayi.
 12 april 1961 main soviet antariksh yatri yuri gagarin antariksh main jane vaale pratham maanav bane; isane america ke man main antariksh kii hode main pichhe rahane ke dar ko or bada diya. is udaan ke duusare hi din amareeki sansad kii vigyaan or antariksh sabha kii baithak bulaayi gayi. is sabha main america ke soviet se aage badane kii yojanao par vichaar hua. sarkaar par amareeki antariksh kaarykram ko teji se aage badane ke liye dabaav daalaa gaya.
 25 may 1961 ko kennedy ne apollo kaarykram kii ghoshnaa kii. unhone 1960 ke dashak ke ant se pehle chandramaa par maanav ko bhejne kii ghoshnaa kii.
 kennedy ne ek lakshye de diya tha, lekin is main maanav jivan, dhan, takanik kii kami or antariksh kshamta kii kami kaa ek bada baari khatra tha. is abhiyaan ke liye nimnlikhit paryaay the
 1. sidhi udan : ek antarikshayan ek ikai ke rup main chandramaa tak sidhi udaan bharegaa, utrega or vaapis aayegaa. iske liye kaaphi shaktishaalee raaket chaahiye tha jise nova raaket kaa naam diya gaya tha.
 2.prithvi parikrama kendrit udan: is paryaay main do saturn 5 raaket chode jane the, pehla raaket antarikshayan ko prithvi kii kaksha ke baahar chhodane ke baad alag ho jaataa jabaki doosraa raaket use chandramaa tak le jaataa.
 3.chandra sataha kendrit udan: is paryaay main do antariksh yaan ek ke baad ek chode jate. pehla swachaalit antarikshayan indhan ko lekar chandramaa par avataran karata, jabaki doosraa maanav antariksh yaan uske baad chandramaa par pahunchataa. iske baad swachaalit antariksh yaan se indhan maanav antarikshayan main bharaa jaataa. yah maanav antarikshayan prithvi par vaapis aata.
 4.chandramaa kaksha kendrit abhiyaan : is paryaay main ek saturn raaket dwaara vibhinn charano vaale antariksh yaan ko prakshepit karnaa tha. ek niyantran yaan chandramaa kii parikrama karte rahata, jabaki chandrayaan chandramaa par utarkar vaapis niyantran yaan se jud jaataa. anya paryaayo kii tulana main is paryaay main chandrayaan kaaphi chota tha jisase chandramaa kii sataha se kaaphi kam dravyaman vaale yaan ko prakshepit karnaa tha.
 1961 main nasa ke adhiktar vigyaani sidhi udaan ke paksh main the. adhiktar abhiyantao ko dar tha ki baaki paryaayo kii kabhi jaanch nahin kii gayi he or antariksh main yano kaa vichchhedit hona or punah judana ek khatarnaak or mushkil kaary ho saktaa he. lekin kuch vigyaani jisame jaan hobalt pramukh the, chandramaa parikrama kendrit udaano kii mahatvapurn bhaar main kami vaali yojana se prabhavit the. hobalt ne sidhe sidhe is kaarykram ke nideshak rabart simons ko ek patr likhaa. unhone is paryaay par puraa vichaar karne kaa aashwaasan diya.
 in sabhi paryaayo par vichaar karne ke liye gathit golovin samiti ne hobalt ke prayaso ko sammaan dete huye prithvi parikrama kendrit paryaay or chandramaa kendrit paryaay dono ke mishrin vaali yojana kii sifarish kii. 11 july 1962 ko isaki vidhivat ghoshnaa kar di gayi.
 apollo antariksh yaan ke teen mukhya hisse or do alag se chote hisse the. niyantran kaksh vah hissaa tha jisame antariksh yatri apana adhiktar samay bitaane vaale the. prithvi par sirf yahi hissaa lautakar aane vaala tha. seva kaksh main antarikshayatriyo ke upkaran, oxygen tanks or chandramaa tak le jane or vaapis laane vaala ingine tha. niyantran or seva kaksh ko milakar niyantran yaan banataa tha.
 chandrayaan chandramaa par avataran karne vaala yaan tha. isame avaroh or aaroh charan ke ingine lage huye the jo ki chandramaa par utarane or vaapis mukhya niyantran yaan se judane ke liye kaam main aane vaale the. ye dono ingine bhi niyantran yaan se judane ke baad mukhya yaan se alag ho jane vaale the. is yojana main chandrayaan kaa adhiktar hissaa raste main hi chhod diya janevaala tha, isaliye use ekadam halkaa banaaya ja saktaa tha or is yojana main ek hi saturn 5 raaket se kaam chal saktaa tha.
 chandramaa par avataran ke abhyaas ke liye chandramaa avataran jaanch vaahan banaaya gaya. yah ek udaan vaahan tha jisame chandramaa kii kam gurutv kaa abhas dene ke liye ek jet ingine lagaaya gaya tha. baad main LLRV ko LLTV se badal diya gaya.
 anya do mahatvapurn the LET or SLA. LET yah niyantran yaan ko prakshepan yaan se alag le jane ke liye prayog main laayaa janaa tha, vahiin SLA yah antarikshayan ko prakshepan yaan se jodne ke liye prayog main laayaa janaa tha.
 is abhiyaan main saturn 1B, saturn 5 yah raaket prayog main laaye jane the.
 abhiyaan ke prakaar
 is abhiyaan main nimnlikhit tarah ke abhiyaan prastaavit the.
 chandramaa par avataran se pehle kii asli yojana kaaphi ruudhivaadi thi lekin saturn 5 kii sabhi jaanch udaan safal rahi thi isaliye kuch abhiyaano ko radd kar diya gaya tha. nayi yojana jo oktober 1967 main prakashit huyi thi ke anusaar pratham maanav sahit niyantran yaan kii udaan apollo 7 hona thi, iske baad chandrayaan or niyantran yaan ke saath saturn 1bi kii udaan apollo 8 kii yojana thi jo prithvi kii parikrama karne vaala tha. apollo 9 kii udaan main saturn 5 raaket par niyantran yaan kii prithvi kii parikrama kii yojana thi. iske pashchaat apollo 10 yah chandramaa par avataran kii antim reharsal udaan hona thi.
 lekin 1968 kii garmio tak yah nishchit ho gaya tha ki apollo 8 kii udaan ke liye chandrayaan taiyaar nahin ho paayegaa. nasa ne tay kiya ki apollo 8 ko prithvi kii parikrama karne ke liye bhejne kii bajaaye chandramaa kii parikrama ke liye bheja jaye. yah bhi mana jaataa he ki yah badlaav soviet sangh ke chandramaa parikrama ke abhiyaan jhond ke dar se kiya gaya tha. amariki vigyaani is baar soviet sangh se har haal main aage rahanaa chaahate the.
 apollo abhiyaan ne kul milakar chandramaa se 381.7 kigra pathar or anya padaartho ke namune ekatra kar ke laaye the. iskaa adhikansh bhaag huston kii chandraprayogshaala main rakhaa he.
 readiometric dating pranali jaanch se yah paaya gaya he ki chandramaa par kii chattaano kii umr prithvi par kii chattaano se kahin zyada he. unki umr 3.2 arab varsh se lekar 4.6 arab varsh tak he. ye namune soramandal nirmaan kii praathmik avasthaa ke samay ke he. is abhiyaan main paayi gayi ek mahatvapurn chattan jinesis he. yah chattan ek vishesh khanij anorthosit kii bani he.
 apollo kaarykram ke baad ke kuch abhiyaano ko apollo eppalikationas naam diya gaya tha, isame prithvi kii parikrama kii 30 udaano kii yojana thi. in abhiyaano main chandrayaan kii jagah vaigyaneek upkarno ko lejaakar antariksh main prayog kiye jane the.
 ek yojana ke anusaar saturn 1bi dwaara niyantran yaan ko prakshepit kar prithvi kii nichali kaksha main 45 din tak rahanaa tha. kuch abhiyaano main do niyantran yaan kaa antariksh main judana or rasad saamagree kii aapurti kii yojana thi. dhruviy kaksha ke liye saturn 5 kii udaan jaruri thi, lekin maanav udaano dwaara dhruviy kaksha kii udaan iske pehle nahin huyi thi. kuch udaan bhu sthir kaksha kii bhi tay kii gayi thi.
 in sabhi yojanao main se sirf 2 ko hi pura kiya ja sakaa. isame se pratham skylab antariksh kendra tha jo may 1973 se farvari 1974 tak kaksha main rahaa doosraa apollo-soyuj jaanch abhiyaan tha jo july a975 main hua tha. skylab kaa indhan kaksh saturn 1bi ke duusare charan se banaaya gaya tha or is yaan par apollo kii doorabeen lagi huyi thi joki chandrayaan par aadharit thi. is yaan ke yatri saturn 1bi raaket se niyantran yaan dwaara skylab yaan tak pahunchaaye gayi the, jabaki skylab yaan saturn 5 raaket dwaara prakshepit kiya gaya tha. skylab se antim yatri dal 8 farvari 1974 ko vidaa hua tha. yah yaan apni vaapisi kii nirdharit thidhi se pehle hi 1979 main vaapis aa gaya tha.
 apollo-soyuj jaanch abhiyaan yah america or soviet sangh kaa sanyukt abhiyaan tha. is abhiyaan main antariksh main maanavrahit niyantran yaan or soviet soyuj yaan kaa judana tha. yah abhiyaan 15 july 1975 se 24 july 1975 tak chalaa. soviet abhiyaan soyuj or celut yano ke saath chalate rahe lekin amareeki abhiyaan 1981 main chode gayi es tii es 1 yaan tak band rahe the.
 apollo kaarykram kii teen udaane apollo 18,19,20 bhi prastaavit thi jinhe radd kar diya gaya tha. nasa kaa bajet kam hote ja rahaa tha jisase dwitiya charan ke saturn 5 raketo kaa utpaadan roak diya gaya tha. is abhiyaan ko radd kar antariksh shatal ke nirmaan ke liye paisa uplabdh karaane kii yojana thi. apollo kaarykram ke yaan or raketo ke upyog se skylab kaarykram prarambh kiya gaya. lekin is kaarykram ke liye ek hi saturn 5 raaket kaa prayog hua, baaki raaket pradarshneeyo main rakhe hai.
 nasa ke agali peedhee ke antariksh yaan oriyan jo antariksh shatal ke 2010 main ritair ho jane par unki jagah lenge, apollo kaarykram se prabhavit he. oriyan yaan soviet soyuj yano kii tarah jameen se udaan bharkar jameen par vaapis aayenge, apollo ke vipareet jo samudr main gira karte the. apollo kii tarah oriyan chandra kaksha aadharit udaan bharenge lekin apollo ke vipareet chandrayaan ek duusare raaket ares 5 se udaan bharegaa, ares 5 antariksh shatal or apollo ke anubhavo se bana he. oriyan alag se udaan bharkar chandrayaan se prithvi kii nichali kaksha main judega. apollo ke viparit oriyan chandramaa kii kaksha main maanav rahit hoga jabaki chandrayaan se sabhi yatri chandramaa par avataran karenge.
 apollo abhiyaan par kul kharch 135 arab dollars tha . apollo yaan ke nirmankharch 28 arab dollars tha jisame 17 arab dollars niyantran yaan ke liye or 11 arab dollars chandrayaan ke liye the. saturn 1ba or saturn 5 raaket kaa nirmaan kharch 46 arab dollars tha. sabhi kharch 2006 kii dollars kimato ke anusaar he.
