 kisa gautami, bhagwaan buddha kii ek shishyaa thim. inke sambandh main yah kaha gaya he ki unke ek hi putr tha jise baag main khelte samay saanp ne dans liya. ek din jab vah mrit putr ke shav ko lekar shokakul bhatak rahi thi tab kisi ne usase kah diya ki buddha ke paas jaao, vah tumhaare putr ko jivit kar dengen. usne putr ke shav ko le jaakar buddha ke charnon main daal diya or jivit kar dene kii prarthana kii. sunakar buddha ne kaha-thik he, tum kisi aise ghar se ek mutthi ann le aao, jiske yahan kabhi koi mara na ho. main tumhaare putr ko jivit kar doongaa. gautami din bhar nagar main bhatakati rahi par use koi aisa ghar nahin mila jahaan kabhi koi mara na ho. niraash, vah buddha ke paar lautakar ai. tab buddha ne use upadesh diya ki mrityu ke du:kha se sara sansar peedit he. janm-mrityu kaa chakra nirantar chalata rahata he. putr kaa shok bhuulakar dharm kii sharan main ja. vah sansaarik moh tyagkar bhikshuni ho gai or aadhyatmik vikaas kar arhat pad praapt kiya. sharir se krush hone ke kaaran log use kisa gautami kehane lage.
