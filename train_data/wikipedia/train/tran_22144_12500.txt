 arthshaastra saamaajik vigyaan kii vah shakha he, jiske antargat vastuon or sevaaon ke utpaadan, vitaran, vinimay or upbhog kaa adhyayan kiya jaataa he. 'arthshaastra' shabd sanskrit shabdon arth or shaastra kii sandhi se bana he, jiskaa shabdic arth he - 'dhan kaa adhyayan'. kisi vishay ke sambandh main manushyon ke kaaryo ke krambaddh gyaan ko us vishay kaa shaastra kehete hai, isliye arthshaastra main manushyon ke arthsambandhi kaayon kaa krambaddh gyaan hona aavashyak he.
 arthshaastra kaa prayog yah samajhane ke liye bhi kiya jaataa he ki arthvyavastha kis tarah se kaary karti he or samaaj main vibhinn virgon kaa aarthik sambandh kaisaa he. arthshaastreey vivechna kaa prayog samaaj se sambandhit vibhinn kshetron main kiya jaataa he, jaise:- aparaadh, shiksha, parivaar, swasthya, kanoon, raajnneeti, dharm, saamaajik santhaan or yuddh ityadi.
 pro. samulson ke anusaar,
 british arthshaastri alfred marshall ne is vishay ko paribhaashit karte hue ise ‘manushya jati ke rosemara ke jivan kaa adhyayan’ bataaya he. marshall ne paaya tha ki samaaj main jo kuch bhi ghat rahaa he, uske peeche aarthik shaktiyaan hua karti hai. isiilie saamaj ko samajhane or ise behatar banane ke liye hamen iske arthik aadhaar ko samajhane kii jarurat he.
 leonnelle robinson ke anusaar aadhunik arthshaastra kii paribhaasha is prakaar he-
 durlabhta kaa arth he ki uplabdh sansaadhan sabhi maangon or zaruraton ko puraa karne main asamarth hai. durlabhta or sansadhano ke vaikalpik upyogon ke kaaran hi arthshaastra kii praasangikta he. atev yah vishay prerakon or sansadhano ke prabhaav main vikalp kaa adhyayan karata he.
 arthshaastra main arthsambandhi baton kii pradhanta hona swaabhaavik he. parantu hamako yah na bhul janaa chahie ki gyaan kaa uddeshy arth praapt karnaa hi nahin he, satya kii khoj dwaara vishwa ke liye kalyaan, sukh or shanti praapt karnaa bhi he. arthshaastra yah bhi batalaata he ki manushyon ke aarthik prayatnon dwaara vishwa main sukh or shanti kaise praapt ho sakati he. sab shastron ke samaan arthshaastra kaa uddeshy bhi vishwakalyaan he. arthshaastra kaa drushtikon antarrashtriya he, yadhyapi usamen vyaktigat or rashtriya hiton kaa bhi vivechan rahata he. yah sambhav he ki is shaastra kaa adhyayan kar kuch vyakti yaa raashtra dhanwaan ho jaaen or adhik dhanwaan hone kii chintaa main duusare vyakti yaa rashtron kaa shoshan karne lagen, jisase vishwa kii shanti bhang ho jaae. parantu unke shoshan sambandhi ye sab kaary arthshaastra ke anuroop yaa uchit nahin kahe ja sakate, kyonki arthshaastra to unheen kaaryon kaa samarthan kar saktaa he, jiske dwaara vishwakalyaan kii vruddhi ho. is vivechan se spasht he ki arthshaastra kii saral paribhaasha is prakaar honi chahie-arthshaastra main munshyon ke arthsambandhi sab kaaryo kaa krambaddh adhyayan kiya jaataa he. uskaa dhyey vishwakalyaan he or uskaa drushtikon antarrashtriya he.
 jisamen dhan sambandhit kriyaaon kaa aadhyayan kiya jaataa he, arthshaastra kehalaata he. arthshaastra kii vishay-saamagree kaa sanket isaki paribhaasha se miltaa he.
 arrathshaatra vah vigyaan he jo maanav ke swabhaavik vaikalpik upyog karne vaale sadhano ore unke prayog ke madhya sambandh kaa adhyayan karaata hai. 
 arthshaastra kaa saiddhanthik evam vyavhaarik mahatv he.
 arthshaastra par likhi gayi pratham pustak kautilya rachit arthshaastra he.
 arthshaastra bahut pracheen vidya he. chaar upved ati pracheen kaal main banaae gaye the. in chaaron upavedon main arthved bhi ek upved mana jaataa he, parantu ab yah uplabdh nahin he. vishnupurana main bharat kii pracheen tathaa pradhan 18 vidyaon main arthshaastra bhi pariganit he. is samay barhospaty tathaa kautilia arthshaastra uplabdh hai. arthshaastra ke sarvapratham acharya brihaspati the. unka arthshaastra sutron ke rup main praapt he, parantu usamen arthshaastra sambandhi sab baton kaa samavesh nahin he. kautilya kaa arthshaastra hi ek aisa granth he jo arthshaastra ke vishay par uplabdh krambaddh granth he, isliye iskaa mahatv sabase adhik he. acharya kautilya, chanakya ke naam se bhi prasiddh hai. ye chandragupta maury ke mahaamantri the. inkaa granth 'arthshaastra' panditon kii raay main praaia: 2,300 varsh purana he. acharya kautilya ke matanusaar arthshaastra kaa kshetra prithvi ko praapt karne or uski raksha karne ke upayon kaa vichaar karnaa he. unhone apane arthshaastra main brahmacharya kii diksha se lekar deshon kii vijay karne kii anek baton kaa samavesh kiya he. shaharon kaa basaanaa, guptcharon kaa prabandh, sena kii rachana, nyaayalayon kii sthapana, vivaah sambandhi niyam, daybhag, shutraon par chadhaai ke tareeke, kilabandi, sandhiyon ke bhed, vyuharachna ityadi baton kaa vistaarrup se vichaar acharya kautilya apane granth main karte hai. pramant: is granth kii kitni hi baaten arthshaastra ke aadhunik kaal main nirdisht kshetra se baahar kii hai. usamen raajnneeti, dandniti, samajashaastra, nitishastra ityadi vishyon par bhi vichaar hua he.
 bhartiya samskruti main chaar purushaarthon main arth bhi sammilit he. jain dharm main aparigrah kaa upadesh kiya gaya he. anek pracheen sanskrit granthon main dhan kii prashansha yaa ninda kii gayi he. bhartruhari ne kaha he, 'survey guna kanchanam ashrayante' . chanakyasutra main kaha he-
 arthshaastra kaa vartmaan rup main vikaas paashchaatya deshon main hua. adam smith vartmaan arthshaastra ke janmdata maane jate hai. aapane 'rashtron kii sampatti' naamak granth likhaa. yah san 1776 i. main prakashit hua. isamen unhone yah batalaaya he ki prayek desh ke arthshaastra kaa uddeshy us desh kii sampatti or shakti badhanaa he. unke baad malths, ricardo, mil, jevans, kaal marks, sithvik, marshall, vaakar, tasig ore robins ne arthshaastra sambandhi vishyon par sundar rachanaayen kin. parantu arthshaastra ko ek nishchit rup dene kaa shrey profesar marshall ko praapt he, yadhyapi profesar robins kaa profesar marshall se arthshaastra ke kshetra ke sambandh main matbhed he. paashchaatya arthshaastriyon main arthshaastra ke kshetra ke sambandh main teen dal nishchit rup se dikhaai padate hai. pehla dal professor robins kaa he jo arthshaastra ko keval vigyaan maanakar yah sweekaar nahin karata ki arthshaastra main aisi baton par vichaar kiya jaae jinke dwaara aarthik sudhaaron ke liye maargdarshan ho. doosraa dal profesar marshall, profesar pigu ityadi kaa he, jo arthshaastra ko vigyaan maanate hue bhi yah sweekaar karata he ki arthshaastra ke adhyayan kaa mukhya vishay manushya he or uski aarthik unnati ke liye jin jin baton kii aavashyaktaa he, un sabakaa vichaar arthshaastra main kiya janaa aavashyak he. parantu is dal ke arthshaastri rajiniti se arthshaastra ko alag rakhana chaahate hai. teesraa dal karl marks ke samaan samaajwaadiyon kaa he, jo manushya ke shram ko hi utpati kaa saadhan maanata he or puunjipatiyon tathaa jameendaaron kaa naash karke mazdooron kii unnati chahta he. vah mazdooron kaa raaj bhi chahta he. teenon dalon main arthshaastra ke kshetra ke sambandh main bahut matbhed he. isliye is prashn par vichaar kar lenaa aavashyak he:
 dwitiya vishwa yuddh ke baad america or soviet sangh main sheet yuddh chhid gaya. yah koi yuddh nahin tha parantu isse vishwa do bhaagon main bant gaya.
 sheet yuddh ke dauraan america, england, germany, austrailia, france, canada, spain ek taraf the. ye sabhi desh loktantric the or yahan par khuli arthvyavastha kii niti ko apanaaya gaya. logon ko vyapaar karne kii khuli chhot thi. share bazaar main paisa lagane kii chhot thi. in deshon main bahut sari bady-bady companiyaan baniin. in companiyon main naye-naye anusandhan hue. vishvavidhyalay, soochna praudyogiki, enginiyari udyog, bank aadi sabhi kshetron main jamkar tarakkee hui. ye sabhi desh duusare deshon se vyapaar ko badhaava dene kii niti ko sweekaarte the. 1945 ke baad se in sabhi deshon ne khub tarakkee kii.
 duusari taraf rus, china, myanmar, purvi germany sahit kai or desh the jahaan par samaajwaad kii arth niti apanaayi gayi. yahan par adhikansh udyogon par kadaa sarkari niyantran hota tha. udyogon se hone vaale laabh par sarkaar kaa adhikaar rahata tha. saamanytah ye desh duusare loktantric deshon ke saath bahut kam vyapaar karte the. is tarah kii arth niti ke kaaran yahaan ke udyogon main adhik pratispardhaa nahin hoti thi. aam logon ko bhi laabh kamaane ke liye koi protsaahan nahin tha. in karanon se in deshon main aarthik vikaas bahut kam hua.
 3 oktober-1990 ko purv germany or pashchim germany kaa vilay hua. sanyukt germany ne pragatishilath pashchimi germany kii tarah khuli arthvyavastha or loktantr ko apanaaya. iske baad 1991 main soviet rus kaa vikhandan hua or rus sahit 15 deshon kaa janm hua. rus ne bhi samaajwaad ko chhodkar khuli arthvyavastha ko apanaaya. china ne samaajwaad ko puri tarah to nahin choda par 1970 ke ant se udaar nitiyon ko apanaaya or agle 3 varshon main bahut unnati kii. checkoslovakia bhi samaajawaadee desh tha. 1-janvari-1993 ko iskaa check republic or slovakia main vikhandan hua. in deshon ne bhi samaajwaad chhod ke loktantr or khuli arthvyavastha ko apanaaya.
 mulya kii avadharana arthshaastra main kendriya he. isko maapne kaa ek tarika vastu kaa bazaar bhav he. adam smith ne shram ko mulya ke mukhya shrot ke rup main paribhaashit kiya. "mulya ke shram siddhanth" ko karl marks sahit kai arthshaastriyon ne pratipaadit kiya he. is siddhanth ke anusaar kisi seva yaa vastu kaa mulya uske utpaadan main prayukt shram ke baraabar hot he. adhikansh logon kaa maananaa he ki iskaa mulya vastu ke daam nirdhaarit karata he. daam kaa yah shram siddhanth "mulya ke utpaadan laagat siddhanth" se nikatataa se judaa hua he.
 maang aapurti kii sahaayta se purnatah pratispardhi bazaar main beche gayi vastuon keemat or maatra kii vivechna, vyakhya or purvanumaan lagaaya jaataa he. yah arthshaastra ke sabase mulbhoot prarupon main se ek he. kramash: bade siddhanton or praroopon ke vikaas ke liye iskaa vishad rup se prayog hota he.
 maang, kisi niyat avadhi main kisi utpaada kii vah maatra he, jise niyat daam par upabhokta khareednaa chahta he or kharidne main sakasham he. maang ko saamanytah ek talika yaa graph ke rup main pradarshit karte hai jisamen keemat or icchit maatra kaa sambandh dikhaaya jaataa he.
 aapurti vastu kii vah maatra he jise niyat samay main diye gayi daam par utpaadak yaa vikreta bazaar main bechney ke liye taiyaar he. aapurti ko saamanytah ek talika yaa graph ke rup main pradarshit karte hai jisamen keemat or aapurti kii maatra kaa sambandh dikhaaya jaataa he.
 pro robins ke anusaar arthshaastra vah vigyaan he jo manushya ke un kaaryon kaa adhyayan karata he jo icchit vastu or uske parimit sadhano ke rup main upasthit hote hai, jinka upyog vaikalpik yaa kam se kam do prakaar se kiya jaataa he. arthshaastra kii is paribhaasha se nimnlikhit baaten spasht hoti hai-
 manushya apni ichchhaaon kii tripti se sukh kaa anubhav karata he. isliye prayek manushya apni ichchhaaon ko trupt karnaa chahta he. ichchhaaon kii tripti ke liye uske paas jo saadhan, dravya ityadi hai ve parimit hai. vyakti kitna bhi dhanwaan kyon na ho, uske dhan kii maatra avashya parimit rahati he; phir vah is parimit saadhan dravya kaa upyog kai tarah se kar saktaa he. isliye upyukt paribhaasha ke anusaar arthshaastra main manushyon ke un sab kaaryo ke sambandh main vichaar kiya jaataa he jo vah parimit sadhano dwaara apni ichchhaaon ko trupt karne ke liye karata he. is prakaar uske upbhog sambandhi sab kaaryo kaa vivechan arthshaastra main kiya janaa aavashyak ho jaataa he. isi prakaar manushya ko bazaar main anek vastuen kis prakaar kharidne kaa saadhan dravya parimit rahata he. is parimit saadhan dwaara vah apni aavashyak vastuen kis prakaar kharidta he, vah koun si vastu kis dar se, kis pariman main, kharidta yaa bechata he, arthath vah vinium kis prakaar karata he, in sab baton kaa vichaar arthshaastra main kiya jaataa he. manushya jab koi vastu taiyaar karata he, iske taiyaar karne ke saadhan parimit rahete hai or un sadhano kaa upyog vah kai tarah se kar saktaa he. isliye utpati sambandhi sab kaaryo kaa vivechan arthshaastra main hona swaabhaavik he.
 manushya ko apane samay kaa upyog karne kii anek icchaayen hoti hai. parantu samay hameshaa parimit rahata he or uskaa upyog kai tarah se kiya ja saktaa he. maan lijie, koi manushya so rahaa he, puja kar rahaa he yaa koi khel khel rahaa he. profesar robins kii paribhaasha ke anusaar in kaaryon kaa vivechan arthshaastra main hona chahie, kyonki jo samay sone main puja main yaa khel main lagaaya gaya he, vah anya kisi kaary main lagaaya ja saktaa tha. manushya koi bhi kaam kare, usamen samay kii aavashyaktaa avashya padati he or is parimit saadhan samay ke upyog kaa vivechan arthshaastra main avashya hona chahie. profesar robins kii arthshaastra kii paribhaasha itani vyapak he ki iske anusaar manushya ke prayek kaary kaa vivechan, chaahe vah dharmik, raajnneetik yaa saamaajik hi kyon na ho, arthshaastra ke andar aa jaataa he. is paribhaasha ko maan lene se arthshaastra, raajnneeti, dharamshastra or samajashaastra kii simaaon kaa spashtikaran baraabar nahin ho paata he.
 professor robins ke anuyaayiyon kaa mat he ki parimit sadhano ke anusaar manushya ke prayek kaary kaa aarthik pahalu rahata he or isi pahalu par arthshaastra main vichaar kiya jaataa he. ve kehete hai, yadi kisi kaary kaa sambandh rajya se ho to uskaa us pahalu se vichaar raajnneetishastra main kiya jaae or yadi us kaary kaa sambandh dharm se bhi ho to us pahalu se unka vichaar dharamshastra main kiya jaae.
 maan len, ek manushya chorbazar main ek vastu ko bahut adhik mulya main bech rahaa he. saadhan parimit hone ke kaaran vah jo kaary kar rahaa he or uskaa prabhaav vastu kii utpati yaa purti par kya pad rahaa he, iskaa vichaar to arthshaastra main hoga; chorbazari karanevaale ke sambandh main rajya kaa kya kartavya he, iskaa vichaar raajnneetishastra yaa dandniti main hoga. yah kaary acha he yaa bura, iskaa vichaar samajashaastra, achaarshastra yaa dharamshastra main hoga. or, yah kaise roka ja saktaa he, iskaa vichaar shaayad kisi bhi shaastra main na ho. kisi bhi kaary kaa keval ek hi pahalu se vichaar karnaa uske uchit adhyayan ke liye kahan tak uchit he, yah vichaarneey he.
 profesar robins kii arthshaastra kii paribhaasha kii duusari dhyaan dene yogya baat yah he ki vah arthshaastra ko keval vigyaan kii maanata he. usamen keval aise niyamon kaa vivechan rahata he jo kisi samay main kaary kaaran kaa sambandh batalaate hai. paristhitiyon main kis prakaar ke parivartan hone chahie or paristhitiyon ke badalane ke kya tareeke hai, in gambhir prashnon par usamen vichaar nahin kiya ja saktaa, kyonki ye sab kaary vigyaan ke baahar hai. maane len, kisi samay kisi desh main sharaab pinevaale vyaktiyon kii sankhya bad rahi he. professor robins kii paribhaasha ke anusaar arthshaastra main keval yahi vichaar kiya jayega ki sharaab pinevaalon kii sankhya badhane se sharaab kii keemat, sharaab paidaa karanevaalon or swayan sharaabiyon par kya asar padegaa. parantu unke arthshaastra main is prashn par vichaar karne ke liye gunjaaish nahin he ki sharaab pinaa acha he yaa bura or sharaab pine kii aadat sarkaar dwaara kaise band kii ja sakati he. unke arthshaastra main maargdarshan kaa abhaav he. prayek shaastra main maargdarshan uskaa ek mahatvapurn bhaag mana jaataa he or isi bhaag kaa professor robins ke arthshaastra kii paribhaasha main abhaav he. is kami ke kaaran arthshaastra kaa adhyayan janata ke liye laabhakaari nahin ho saktaa.
 samaajawaadee chaahate hai ki poonjipatiyon or jameendaaron kaa astitv na rahane paae, sarkaar mazdooron kii ho or desh kii aarthik dasha par sarkaar kaa purna niyantran ho. ve apni arthshaastra sambandhi pustakon main in prashnon par bhi vichaar karte hai ki majdoor sarkaar kis prakaar sthapit honi chahie. jameendaaron or poonjipatiyon kaa astitv kaise mitaayaa jaae. majdoor sarkaar kaa sagathan kis prakaar kaa ho or unka sanghathan sansarvyapee kis prakaar kiya ja saktaa he. is prakaar samaajawaadee lekhak arthshaastra kaa kshetra itnaa vyapak bana dete hai ki usamen raajnneetishastra kii bahut si baaten aa jaati hai. hamako arthshaastra kaa kshetra is prakaar nirdhaarit karnaa chahie jisase usamen raajnneetishastra yaa anya kisi shaastra kii baton kaa samavesh na hone paae.
 arthshaastra ke kshetra ke sambandh main professor marshall kii arthshaastra kii paribhaasha par bhi vichaar kar lenaa aavashyak he. professor marshall ke matanusaar arthshaastra manushya ke jivan sambandhi saadhaaran kaaryon kaa adhyayan karata he. vah manushyon ke aise vyaktigat or samjik kaaryon kii jaanch karata he jinka ghanishtha sambandh unke kalyaan ke nimit bhautik saadhan praapt karne or unka upyog karne se rahata he.
 professor marshall ne munashya ke kalyaan ko arthshaastra kii paribhaasha main sthaan dekar arthshaastra ke kshetra ko kuch badha diya he. parantu is arthshaastri ne bhi arthshaastra ke dhyey ke sambandh main apni pustak main kuch vichaar nahin kiya. vartmaan kaal main paashchaatya arthshaastriyon ne arthshaastra kaa kshetra to badha diya he, parantu aaj bhi ve arthshaastra ke dhyey ke sambandh main vichaar karnaa arthshaastra ke kshetra ke adanr sweekaar nahin karte. ab to arthshaastra ko kala kaa rup diya ja rahaa he. sansar main sarvatra aarthik yojanaon kii charchaa he. aarthik yojana taiyaar karnaa ek kala he. bina dhyey ke koi yojana taiyaar hi nahin kii ja sakati. arthshaastra ko koi bhi sarvasafal nishchit dhyey na hone ke kaaran in yojana taiyaar karanevaalon kaa bhi koi ek dhyey nahin he. prayek yojana kaa ek alag hi dhyey maan liya jaataa he. arthshaastra main ab deshavaasiyon kii dasha sudhaarney ke tareekon par bhi vichaar kiya jaataa he, parantu is dasha sudhaarney kaa antim lakshya abhi tak nishchit nahin ho paaya he. sarvamaanya dhyey ke abhaav main arthshaastriyon main matbhinnata itani bad gai he ki kisi vishay par do arthshaastriyon kaa ek mat kathinata se ho paata he. is matbhinnata ke kaaran arthshaastra ke adhyayan main ek badi baadha upasthit ho gai he. is baadha ko dur karne ke liye paashchaatya arthshaastriyon ko apane granthon main arthshaastra ke dhyey ke sambandh main gambhirthapurvak vichaar karnaa chahie or jahaan tak sambhav ho, arthshaastra kaa ek sarvamaanya dhyey sheeghra nishchit kar lenaa chahie.
 sansar main prayek vyakti adhik se adhik sukhi hona or du:kha se bachanaa chahta he. vah jaanata he ki apni ichha jab trupt hoti he tab sukh praapt hota he or jab ichha kii purti nahin hoti tab du:kha kaa anubhav hota he. dhan dwaara icchit vastu praapt karne main sahaayta milti he. isliye prayek vyakti dhan praapt karne kaa praytn karata he. vah samajhataa he ki sansar main dhan dwaara hi sukh kii prapti hoti he. adhik se adhik sukh praapt karne ke liye vah adhik se adhik dhan praapt karne kaa praytn karata he. is dhan ko praapt karne kii chintaa main vah praaia: yah vichaar nahin karata ki dhan kis prakaar se praapt ho rahaa he. iskaa parinaam yah hota he ki dhan aise sadhano dwaara bhi praapt kiya jaataa he jinase dusron kaa shoshan hota he, dusron ko dukh pahunchataa he. is prakaar dhan praapt karne ke anek udhaaharan die ja sakate hai. poonjipati adhik dhan praapt karne kii chintaa main apane mazdooron ko uchit mazdooree nahin detaa. isse mazdooron kii dasha bigadane lagati he. duukaandaar khaadya padaartho main milawat karke apane graahakon ke swasthya ko nasht karata he. chorbazari dwaara anek saral vyakti thage jate hai, mahajan karjadaaron se atyadhik sood lekar or jameendaar kisaanon se atyadhik lagaan lekar asankhya vyaktya ke pariwaron ko barabaad kar dete hai. prakruti kaa yah atal niyam he ki jo jaisaa bota he usko vaisaa hi kaatna padataa he. dusron kaa shoshan kar yaa du:kha pahunchaakar dhan praapt karanevaale is niyam ko shaayad bhul jate hai. jo dhan dusron ko dukh pahunchaakar praapt hota he usase ant main du:kha hi miltaa he. usase sukh kii aashaa karnaa vyarth he. yah satya he ki dusron ko dukh pahunchaakar jo dhan praapt kiya jaataa he usase icchit vastuen praapt kii ja sakati he or in vastuon ko praapt karne se sukh mil saktaa he. parantu yah sukh asthaayee he or ant main dukh kaa kaaran ho jaataa he. sansar main aisi kai vastuen hai jinka upyog karne se tatkaal to sukh miltaa he, parantu dirghakaal main unase dukh kii prapti hoti he. udaahranarth maadak vastuon ke seven se tatkaal to sukh miltaa he, paratu jab unki aadat pad jaati he tab unka seven atyadhik maatra main hone lagata he, jiskaa swasthya par bura prabhaav padataa he. isse ant main du:khee hona padataa he. dusron ko haani pahunchaakar jo dhan praapt hota he vah nishchit rup se buree aadaton ko badhaata he or kuch samay tak asthaayee sukh dekar vah du:kha badhaane kaa saadhan ban jaataa he. dusron ko dukh dekar praapt kiya hua dhan kabhi bhi sthaayee sukh or shanti kaa sadhak nahin ho saktaa.
 sukh do prakaar ke hai. kuch sukh to aise hai jo dusron ko dukh pahunchaakar praapt hote hai. inke udhaaharan upar die ja chuke hai. kuch sukh aise hai jo dusron ko sukhi banaakar prapt hote hai. ve manushya ke man main shanti utpann karte hai. apana kartavya paalan karne se jo sukh praapt hota he vah bhi shanti prad hota he kartavyapaalan karte samay jo shram karnaa padataa he usase kuch ksht avashya maaloom hota he, parantu kaary puraa hone par vah du:kha sukh main parinat ho jaataa he or usasen man main shanti utpann hoti he. is prakaar kaa sukh bhavishya main du:kha kaa saadhan nahin hota ore is prakaar ke sukh ko anand kehete hai. jab anand hi anand praapt hota he tab du:kha kaa lesh maatr bhi nahin rah jaataa. aisi dasha ko paramanand kehete hai. paramanand praapt karnaa prayek vyakti kaa sarvottam dhyey he. vahi aatmakalyaan kii charam seemaa he. prayek manushya kaa kalyaan isi main he ki vah paramanand praapt karne kaa hameshaa praytn karata rahe. vah hameshaa aisa sukh praapt karata rahe jo bhavishya main du:kha kaa kaaran yaa saadhan na ban jaae or vah shanti or santosh kaa anubhav karne lage.
 jab ham apane prayatnon dwaara dusron ko sukh pahunchaate hai or unke kalyaan ke saadhan ban jate hai tab prakruti ke atal niyam ke anusaar inhen prayatnon dwaara hamaare kalyaan main bhi vruddhi hone lagati he. aatmakalyaan praapt karne kaa saral upaay dusron ke kalyaan kaa saadhan bananaa he. isi prakaar apane kaaryon dwaara kisi ko bhi du:kha na pahunchaana apane dukh se bachane kaa sabase saral tarika he. prayek vyakti ko yah acchhee tarah samaj lenaa chahie ki uskaa sachcha hitsaadhan dusron ke hitsaadhan yaa parmarth dwaara hi siddh ho saktaa he. isse yah spasht he ki dusron kaa sukh arthath vishwakalyaan hi apane sthaayee sukh or shanti arthath aatmakalyaan kaa ekmaatr saadhan he. jab prayek vyakti apana kalyaan karne ke liye dusron ke kalyaan kaa hameshaa praytn karne lagegaa tab kisi bhi tarah se swaartho kaa virodh na hoga, sansar main sab prakaar kaa sangharsh dur ho jayega or sarvatra sukh or shanti sthaayee rup se sthapit ho jaaegi.
 aatmakalyaan ke liye yah aavashyak he ki prayek vyakti dusron ke swaarthon ko utana hi mahatv de jitna vah apane swaarth ko detaa he. jaise vah apane sukhon ko badhaane kaa praytn karata he, vaise hi use dusron ke sukhon ko badhaane kaa bhi praytn karnaa chahie. iskaa parinam yah hoga ki aise kaary band ho jaayenge jinke kaaran dusron ke du:khon kii vruddhi hoti he. isse vishwa ke jeevon main sukh kii nirantar vruddhi hone lagegi or vishwa kaa kalyaan badhate badhate charam seemaa tak pahunch jayega. bina vishwakalyaan ke kisi bhi vyakti kaa aatmakalyaan nahin ho saktaa. sachcha aatmakalyaan vishwa kalyaan dwaara hi praapt ho saktaa he. aatmakalyaan hi prayek vyakti kaa sarvottam dhyey he or jab arthshaastra manushya ke aarthik prayatnon kaa adhyayan karata he tab uskaa dhyey bhi aatmakalyaan hi hona chahie. parantu, jaisaa upar batalaaya ja chukaa he, sachcha aatmakalyaan vishwa kalyaan dwaara hi praapt kiya ja saktaa he. isliye arthshaastra kaa dhyey vishwakalyaan hi hona chahie.
 ham yah pehle hi bataa chuke hai ki jab kisi ichha kii purti nahin hoti tab du:kha kaa anubhav hota he. isliye yadi kisi vastu kii ichha hi na kii jaae to du:kha praapt karne kaa avasar hi na praapt ho. kuch sajjanon kaa mat he ki sampurna ichchhaaon kii nivruti dwaara du:kha kaa abhaav or sthaayee sukh tathaa shanti praapt ho sakati he. isliye is drushti se dekha jaae tab to sab ichchhaaon kaa abhaav hi arthshaastra kaa dhyey hona chahie. yah thik he ki abhyaas dwaara ichchhaaon kaa niyantran avashya kiya ja saktaa he, parantu aisi dasha praapt kar lenaa jab kisi bhi prakaar kii ichha utpann hi na hone paae, saadhaaran manushya main se ek ke liye bhi vyaavhaarik nahin he. astu, arthshaastra kaa dhyey sampurna ichchhaaon ke abhaav ko maan lene se thode se vyaktiyon kaa hi kalyaan ho sakegaa or janata kaa usase kuch bhi laabh na hoga, isliye is dhyey ko maan lenaa uchit na hoga.
 kuch vyakti maanavkalyaan hi arthshaastra kaa dhyey maanate hai. ve jeevajantuon tathaa pashupakshiyon ke hiton kaa dhyaan rakhana aavashyak nahin samajhate. ve shaayad yah maanate hai ki jeevajantuon or pashu pakshiyon ko ishwar ne manushya ke sukh ke liye hi utpann kiya he. isliye unako du:kha pahunchaakar yaa vadh karke yadi manushyon kii ichchhaaon kii purti ho sakati ho to unako du:kha pahunchaane main kuch bhi aapatti nahin honi chahie. kintu dharamshastra or mahatma gandhi kaa to yah mat he ki prayek vyakti ko aisa hi kaary karnaa chahie jisase 'saarvbhaum hit' arthath sab jeevadhariyon kaa hit ho, kisi kii bhi haani na hone paae. jab manushya prayek jeevadharee ke hit ko apane nijee hit ke samaan maanane lagata he tabhi usko sthaayee sukh or shanti praapt hoti he. mahatma gandhi ne is maarg ko 'sarvoday' naam diya he. is sarvoday maarg dwaara hi sansar main prayek prakaar kaa sangharsh dur ho saktaa he, shoshan kaa ant ho saktaa he or vishwashanti sthapit ho sakati he. sarvoday kaa maarg prayek vyakti kaa kalyaan ore vishwakalyaan kii vruddhi karne kaa uttam saadhan he. isliye unke anusaar arthshaastra kaa dhyey maanavkalyaan na maanakar vishwakalyaan hi maananaa chahie.
 arthshaastra kii vishay saamagree ke sambandh main aarthik kriyaaon kaa varnan bhi jaruri he. purv main utpaadan, upbhog, vinimay tathaa vitaran - arthshaastra ke ye chaar pradhan ang maane jate the. aadhunik arthshaastra main in kriyaaon ko paanch bhaagon main baanta ja saktaa he.
 aarthik kriyaaon ke uddeshy ke aadhaar par 1933 main sarvapratham reganar frrish ne arthshaastra ko do bhaagon main baanta.
 antarrashtriya vyapaar, videshi vinium, banking aadi samshti arthshaastra ke rup hai. sankshep main, adhyayan ke drushtikon se arthshaastra ke vibhinn angon ko ham is prakaar rakh sakate hai:
 yah vaiyaktik ikaayiyon kaa adhyayan karata he, jaise vyakti, parivaar, form, udyog, vishesh vastu kaa mulya. boldig keanusaar, vyashti arthshaastra vishesh fermo, vishesh pariwaron, vaiyaktik keemton, mazdooriyon, aayon, vaiyaktik udyogon tathaa vishisht vastuon kaa adhyayan he. yah seemaant vishleshan ko mahatv detaa he.
 aadhunik aarthik sinddhanth ke bahut se mahatvapurn vishay jaise antarrashtriya vyapaar, videshi vinimay, rajasav, baking, vyapaar chakra, rashtriya aay tathaa rojgaar ke siddhant, aarthik niyojan evam aarthik vikaas aadi kaa adhyayan iske antargat hota he. boldig ke shabdon main, samshti arthshaastra, arthshaastra kaa vah bhaag he jo arthshaastra ke bade samoohon or ausaton kaa adhyayan karata he, na ki uski vishesh madon kaa. vah in samoohon ko upyogi dhang se paribhaashit karne kaa praytn karata he tathaa inke parsparik sambandhon ko jaanchata he.
 sankshep main ye hi arthshaastra ke ang he. kence ke baad ke aadhunik arthshaastri ab kuch nae naamon se arthshaastra ke vibhinn angon kaa vivechan karte hai, jaise puunji kaa arthshaastra, poonji nirmaan, shram arthshaastra, yatayaat kaa arthshaastra, maudrik arthshaastra, kenciy arthshaastra, alp viksit deshon kaa arthshaastra, vikaas kaa arthshaastra, tulanatmk arthshaastra, antarrashtriya arthshaastra aadi. aadhunaki kaal main desh videsh main arthshaastra vishay kii snatakottar shiksha bhi inhen naamon ke prashnpatron ke anusaar di jaati he.
 aarthik pranali ) ek aisi pranali he jiske antargat vibhinn vyavsaayon main kaam karke log apni jeevika kamaate he. aarthik kriyaaon ko sucharu rup se sanchalit karne ke liye prayek desh alag-alag aarthik pranali apanaataa hai. aarthik pranaaliyon ko mukhya rup se teen bhaagon main baanta gaya he.
 aadhunik arthik praniliyon main samaajwaad tathaa poonjeevaad kaa sarvaadhik ullekh ho rahaa he.
 prayek desh, chaahe vah kisi bhi aarthik pranali ke antargat kaam karata he, usko vibhinn aarthik samasyaon jaise garibi, dhan va aay kii asamanta, berogari, mudrasphiti va mandi aadi kaa saamana karnaa padataa hai. in samasyaon ke samaadhaan ke liye vah vibhinn nitiyon ko apanaataa he. mukhya aarthik nitiyaan is prakaar he.
 bharat kii arthshaastra ko jaanane, samajhane or prayog main laane kii apni vishesh panrapara rahi he. yah du:kha kaa vishay he ki pracheen ev naveen bhartiya arthshaastriyon kii pramukh kritiyon kaa moolyankan uchit rup se abhi tak nahin kiya gaya he or hamaare vidhyaarthee keval paashchaatya arthshaastriyon evam unke siddhanto ko padhate rahe hai.
 pracheen kaal ke aarthik vichaaron ko ham vedon, upanishdon, mahakavyon, dharamshastron, grihmasutron, naarad, shukr, vidura ke nitigranthon or sarvaadhik rup se kautilya ke arthshaastra se praapt karte hai.
 aadhunik bharat main mukhya bhartiya arthshaastriyon main-
 mahatma gandhi dwaara pranit tathaa acharya vinoba bhaave dwaara prayog main laai gai arthshaastra kii yah vichaardhaara ati aadhunik he or bharatiyon kii vishisht dein he. iske atanrgat gramswarajya, swaavlamban, sashastitv ke prayog tathaa ahimsak kranti jaise vichaar hai, jo, jaiprakash narayan ke shabdon main, bharat main hi nahin, vishwa main kahin bhi kabhi bhi aarthik kanti laa sakate hai. inkaa prayog nai shiksha ke saath saath bharat main ho rahaa he.
 aadhunik arthshaastra aadhe se adhik ganitiya maadlon, saadhyon, samikarnon tathaa formulon main bandha gaya he. purv main sankhyikee kaa prayog arthshaastri aichhik rup se karte the parantu ab vah arthshaastra ke hetu anivaary ho gaya he. iske atirikt arthmiti bhi vikaas mahojidlon main purna viksit ho rahi he. pravagic rup main 'in-put out-put vishleshan' se lekar arthshaastra ne 'game theory' tathaa 'technical flo' tak nikaal daalaa he. aarthik siddhanton ko spasht karne hetu ganitiya aujaaron kaa prayog sab arthshaastri kar rahe hai. lenior programing' tathaa 'vibhedikikaran prakriya' ke antargat arthshaastri ganitiya drishy prabhaavon ke saath-saath adrishy aarthik prabhaavon ko bhi dikhaane kaa praytn kar rahe hai. gananaa kii choti mashin se lekar vishaltam computer tak arthshaastriyon kii ganitiya pragati ke vyaavhaarik rup hai. sambhavat: agle do teen dashak tak aisi vidhiyaan avishkrut ho jaayengi jinase ganitiya vidhiyon dwaara ati sankshep main keval nishkarsh praapt honge tathaa prakriya kaa koi bhi talmail baithaana aavashyak na hoga. aajkal arthshaastri ganitiya arthshaastra paddati par sabase adhik nirbhar kar rahe hai.
 vyaavhaarik arthshaastra garib evam sadhanrahit deshon kii vyaavhaarik samasyaon ko sulajhaa rahaa he. gunar mridle krit asian drama sambhavat: marks ke das capital ke baad sabase bada arthshaastreey granth prakashit hua he jisamen alpaviksit deshon kii samasyaayen sulajhaai gai hai. arthshaastra kii yah vichaardhaara bhi dwitiya mahayuddh ke baad ubhari he or iskaa bhi nit naveen vistaar ho rahaa he. isi ke antargat yojanakaran, puunji nirmaan tathaa videshi sahaayta jaisi vartmaan antarashtriya samasyaon kaa adhyayan kiya jaataa he.
 arthshaastra kaa mahatv badi teevr gati se badhata ja rahaa he. sanyukt raashtra sangh aphake kii report, i. ke anusaar arthshaastra par lagbhag 1,000 granth yaa lekh prati ghante vishwa main prakashit ho rahe hai. raajnneeti ke baad lokapriyata main arthshaastra kaa hi sthaan hai. vastut: arthshaastra kaa prayog kalyaan ke hetu karnaa hi padegaa anyathaa keval bhautik saadhan jutaney kaa lakshya rakhkar ek din yah sabko le dubegaa. santosh kii baat he ki ab arthshaastri is baat ko samajhane lage hai. bharat kaa pracheen darshan is tathy ko prarambh se jaanata he ki keval bhautik sadhano kaa bahulya hi manushya ko sukhi nahin kar saktaa. pro shumpiter ne apane naveenatam lekh arthshaastra kaa bhavishya main sweekaar kiya he ki siddhant rup se aarthik vishleshan chaahe jitani pragati kar le, vyavhaar main use hameshaa shanti, sukh evam kalyaan ke hetu hi kaary karnaa hoga. yadi arthshaastra samast maanav ke samaan kalyaan ke hetu kaary kar sake to iskaa bhavishya bahut ujwal hoga. isi kaaran ab arthshaastra par nobel puraskaar bhi diya jane laga he.
 arthshaastra kii mukhya simaayen nimnlikhit hai-
