 vaidic dharmapar ek shrenee kaa bhaag
 moksh
 dhyaan yoga 
 
 kuru kshetra kii yubhumi main shrikrishna ne arjuna ko jo upadesh diya tha vah shrimadbhagavadagita ke naam se prasiddh he. yah mahabharat ke bhishmaparv kaa ang he. gita main 18 adhyay or 720 shloke hai. jaisaa gita ke shankar bhashya main kaha he- tan dharman bhagawata yathopadisht vedavyas: sarvagyobhagavan gitakhyai: saptabhi: shlokashatairu panibandh. gyaat hota he ki lagbhag 20veen sadi ke shuru main gita press gorakhpur ke saamne gita kaa vahi paath tha jo aaj hamen uplabdh he. 20veen sadi ke lagbhag bhishmaparv kaa java kii bhashaa main ek anuwaad hua tha. usamen anek mulshlok bhi surakshit hai. shripad krishna belwelkar ke anusaar java ke is pracheen sanskaran main gita ke keval saadhe ikyasi shloke mul sanskrit ke hai. unase bhi vartmaan paath kaa samarthan hota he. gita kii gananaa prasthaantrayee main kii jaati he, jisamen upanishad or brahmasutra bhi sanmilit hai. atev bhartiya parampara ke anusaar gita kaa sthaan vahi he jo upanishad or brahmasutron kaa he.
 gita ke mahatmaya main upanishdon ko gau or gita ko uskaa dugdh kaha gaya he. iskaa taatpary yah he ki upanishdon kii jo aadhyatm vidya thi, usko gita sarvansh main sweekaar karti he. upanishdon kii anek vidyaayein gita main hai. jaise, sansar ke swaroop ke sambandh main ashwatth vidya, anadi ajanma brahm ke vishay main avyayapurush vidya, para prakruti yaa jeev ke vishay main aksharpurush vidya or aparaa prakruti yaa bhautik jagat ke vishay main ksharpurush vidya. is prakaar vedon ke brahmavaad or upanishdon ke aadhyatm, in donon kii vishisht saamagree gita main sannivisht he. use hi pushpika ke shabdon main brahmavidya kaha gaya he.
 gita main 'brahmavidya' kaa aashay nivrittiparak gyanmarg se he. ise sankhyamat kaha jaataa he jiske saath nivrittimargi jeevanapaddati judi hui he. lekin gita upanishdon ke mode se aage badhkar us yug kii dein he, jab ek nayaa darshan janm le rahaa tha jo grihasthon ke pravriti dharm ko nivritti maarg ke samakaksh or utana hi faldaayak maanata tha. isi kaa sanket denevaala gita kii pushpika main ‘yogashastre’ shabd he. yahan ‘yogashastre’ kaa abhipraay ni:andeh karmyog se hi he. gita main yoga kii do paribhaashaayen pai jaati hai. ek nivritti maarg kii drushti se jisamen ‘samatvam yoga uchyate’ kaha gaya he arthath gunon ke vaishamy main samyabhav rakhana hi yoga he. sankhya kii sthiti yahi he. yoga kii duusari paribhaasha he ‘yoga: karmsu kaushalam’ arthath karmon main lage rahane par bhi aise upaay se karm karnaa ki vah bandhan kaa kaaran na ho or karm karanevaala usee asang yaa nirlep sthiti main apane ko rakh sake jo gyanamargiyon ko milti he. isi yukti kaa naam buddhiyog he or yahi gita ke yoga kaa saar he.
 gita ke duusare adhyay main jo ‘tasya pragnapratishthita’ kii dhun pai jaati he, uskaa abhipraay nirlep karm kii kshamtavali buddhi se hi he. yah karm ke sanyas dwaara vairaygy praapt karne kii sthiti na thi balki karm karte hue pade pade man ko vairagyavaali sthiti main dhaalane kii yukti thi. yahi gita kaa karmyog he. jaise mahabharat ke anek sthalon main, vaise hi gita main bhi sankhya ke nivritti maarg or karm ke pravritimarg kii vyakhya or prashansa pai jaati he. ek kii ninda or duusare kii prashansa gita kaa abhimath nahin, donon maarg do prakaar kii ru chi rakhanevaale manushyon ke liye hitkar ho sakate hai or hai. sambhavat: sansar kaa doosraa koi bhi granth karm ke shaastra kaa pratipaadan is sundarataa, is sookshmata or nishpakshta se nahin karata. is drushti se gita adbhut maanviya shaastra he. isaki drushti ekangi nahin, sarvangpurn he. gita main darshan kaa pratipaadan karte hue bhi jo sahitya kaa anand he vah isaki atirikt visheshta he. tatvagyan kaa susanskrit kavyastylee ke dwaara varnan gita kaa nijee saurabh he jo kisi bhi sahruday ko mugdh kiye bina nahin rahata. isiilie iskaa naam bhagavadgita padaa, bhagavan kaa gaaya hua gyaan.
 shrimadbhagavadgita kii prishthbhumi mahabharat kaa yuddh he. jis prakaar ek saamaanya manushya apane jivan kii samasyaon main ulajhakar kinkartavyavimudh ho jaataa he or uske pashchaat jivan ke samarangan se palaayan karne kaa man bana letaa he usee prakaar arjuna jo mahabharat kaa mahanayake he apane saamne aane vaali samasyaon se bhaybheet hokar jivan or kshatriya dharm se niraash ho gaya he, arjuna kii tarah hi ham sabhi kabhi-kabhi anishchay kii sthiti main yaa to hataash ho jate hai or yaa phir apni samasyaon se udign hokar kartavya vimukh ho jate hai. bharat varsh ke rishiyon ne gahan vichaar ke pashchaat jis gyaan ko aatmsaat kiya use unhone vedon kaa naam diya. inhen vedon kaa antim bhaag upanishad kehalaata he. maanav jivan kii visheshta maanav ko praapt bauddhik shakti he or upanishdon main nihit gyaan maanav kii bauddhikta kii ucchtam avasthaa to he hi, apitu buddhi kii simaaon ke pare manushya kya anubhav kar saktaa he uski ek jhalak bhi dikhaa detaa he.
 gita ke 18 adhyyon main varnit vishyon kii bhi kramprapt sangati he. pratham adhyay kaa naam arjunavishadayog he. vah gita ke upadesh kaa vilakshan naatakeey rangamanch prastut karata he jisamen shrota or vaktaa donon hi kutuhal shanti ke liye nahin varan jivan kii pragadh samasya ke samaadhaan ke liye pravrutt hote hai. shaury or dhairya, saahas or bal in chaaron gunon kii prabhoot maatra se arjuna kaa vyaktitv bana tha or in chaaron ke upar do gun or the ek kshamaa, duusari pragna. balpradhan kshatradharm se praapt honevaali sthiti main pahunchakar sahasaa arjuna ke chitt par ek duusare hi prakaar ke manobhaav kaa akraman hua, carpanya kaa. ek vicitra prakaar kii karunaa uske man main bhar gai or uskaa kshaatr swabhaav lupt ho gaya. jis kartavya ke liye vah katibaddh hua tha usase vah vimukh ho gaya. upar se dekhne par to is sthiti ke paksh main uske tark dharmayukt jaan padate hai, kintu usne swayan hi use carpanya dosha kaha he or yah mana he ki man kii is kaatarata ke kaaran uskaa janmasiddh swabhaav upahat yaa nasht ho gaya tha. vah nirnay nahin kar paa rahaa tha ki yuddh kare athwa vairaygy le le. kya kare, kya na kare, kuch samaj main nahin aata tha. is manobhaav kii charam sthiti main pahunchakar usne dhanushbaan ek ore daal diya.
 krishna ne arjuna kii vah sthiti dekhakar jaan liya ki arjuna kaa sharir thik he kintu yuddh aarambh hone se pehle hi us adbhut kshatriya kaa manobal tut chukaa he. bina man ke yah sharir khadaa nahin rah saktaa. atev krishna ke saamne ek guru kartavya aa gaya. at: tark se, buddhi se, gyaan se, karm kii charchaa se, vishwa ke swabhaav se, usamen jivan kii sthiti se, donon ke niamak avyay purush ke parichay se or us sarvopari param sattavan brahm ke saakshaat darshan se arjuna ke man kaa uddhaar karnaa, yahi unka lakshya hua. isi tatvacharchaa kaa vishay gita he. pehle adhyay main saamaanya reeti se bhoomika rup main arjuna ne bhagwaan se apni sthiti kah di.
 duusare adhyay kaa naam sankhyayog he. isamen jivan kii do pracheen sanmanit paramparaon kaa tarkon dwaara varnan aayaa he. arjuna ko us kripan sthiti main rote dekhakar krishna ne uskaa dhyaan dilaayaa he ki is prakaar kaa clayvy or hriday kii kshudra durbalata arjuna jaise vir ke liye uchit nahin.
 krishna ne arjuna kii ab tak di hui sab yuktiyon ko pragnawad kaa jhootha rup kaha. unki yukti yah he ki pragyadarshan kaal, karm or swabhaav se honevaale sansar kii sab ghatnaon or sthitiyon ko anivaary rup se sweekaar karata he. jeena or maranaa, janm lenaa or badhanaa, vishyon kaa aana or janaa. sukh or dukh kaa anubhav, ye to sansar main hote hi hai, isi ko pracheen acharya paryaaywad kaa naam bhi dete the. kaal kii chakragati in sab sthitiyon ko laati he or le jaati he. jivan ke is swabhaav ko jaan lene par phir shok nahin hota. yahi bhagwaan kaa vyangy he ki pragna ke drushtikon ko maanate hue bhi arjuna is prakaar ke moh main kyon pad gaya he.
 upar ke drushtikon kaa ek aavashyak ang jivan kii nityata or sharir kii anityata tha. nity jeev ke liye shok karnaa utana hi vyarth he jitna anitya sharir ko bachaane kii chintaa. ye donon aprihaary hai. janm or mrityu baari baari se hote hi hai, aisa samajhakar shok karnaa uchit nahin he.
 phir ek doosraa drushtikon swadharm kaa he. janm se hi prakruti ne sabake liye ek dharm niyat kar diya he. usamen jivan kaa maarg, ichchhaaon kii paridhi, karm kii shakti sabhi kuch aa jaataa he. isse nikal kar nahin bhaaga ja saktaa. koi bhaage bhi to prakrutti use phir khinch laati he.
 is prakaar kaal kaa parivartan yaa pariman, jeev kii nityata or apana swadharm yaa swabhaav jin yuktiyon se bhagavan, ne arjuna ko samajhaayaa he use unhone sankhya kii buddhi kaha he. isse aage arjuna ke prashn na karne par bhi unhone yogamarg kii buddhi kaa bhi varnan kiya. yah buddhi karm yaa pravriti maarg ke aagrah kii buddhi he isamen karm karte hue karm ke fal kii aasakti se apane ko bachaana aavashyak he. karmyogi ke liye sabase bada dar yahi he ki vah fal kii ichha ke dal dal main fas jaataa he; usase use bachanaa chahie.
 arjuna ko andeh hua ki kya is prakaar kii buddhi praapt karnaa sambhav he. vyakti karm kare or fal na chaahe to uski kya sthiti hogi, yah ek vyaavhaarik shankaa thi. usne poocha ki is prakaar kaa drudh pragnawala vyakti jivan kaa vyavhaar kaise karata he? aana, janaa, khaanaa, pinaa, karm karnaa, unamem lipt hokar bhi nirlep kaise rahaa ja saktaa he? krishna ne kitne hi prakaar ke bahya indriyon kii apeksha man ke sanyam kii vyakhya kii he. kaam, krodh, bhay, raag, dwesh ke dwaara man kaa saumybhav bighad jaataa he or indriyaan vash main nahin rahati. indriyajay hi sabase badi aatmajay he. baahar se koi vishyon ko chhod bhi de to bhi bheetar kaa man nahin maanata. vishyon kaa swaad jab man se jaataa he, tabhi man prafullit, shant or sukhi hota he. samudr main nadiyaan aakar milti hai par vah apni maryaada nahin chodta. aise hi sansar main rahete hue, uske vyavhaaron ko sweekaarte hue, anek kaamanaayon kaa pravesh man main hota rahata he. kintu unase jiskaa man apni maryaada nahin khota use hi shanti milti hai. ise pracheen aadhyatm paribhaasha main gita main brahmisthiti kaha he.
 is prakaar sankhya kii vyakhya kaa uttar sunakar karmyog naamak tisare adhyay main arjuna ne is vishay main or gaharaa utarane ke liye spasht prashn kiya ki sankhya or yoga in donon margon main aap kise acha samajhate hai or kyon nahin yah nishchit kehete ki main in donon main se kise apanaaun? isapar krishna ne bhi utani hi spashtataa se uttar diya ki lok main do nishthaayen yaa jeevandrushtiyaan hai-sankhyavaadiyon ke liye gyanayog he or karmmargiyon ke liye karmyog he. yahan koi vyakti karm chhod hi nahin saktaa. prakruti teenon gunon ke prabhaav se vyakti ko karm karne ke liye baadhya karti he. karm se bachnewaalon ke prati ek badi shankaa he, vah yah ki ve upar se to karm chhod baithte hai par man hi man usamen duube rahete hai. yah sthiti asay he or ise krishna ne gita main mithyaachaar kaha he. man main karmedriyon ko rokkar karm karnaa hi saral maanviya maarg he. krishna ne chunauti ke rup main yahan tak kah diya ki karm ke bina to khaane ke liye ann bhi nahin mil saktaa. phir krishna ne karm ke vidhaan ko chakra ke rup main upasthit kiya. na keval saamaajik dharaatal par bhinn vyaktiyon ke karmchakr aron kii tarah aapas main piroe hue hai balki prithvi ke manushya or swarg ke devtaa donon kaa sambandh bhi karmchakr par ashrith he. pratyaksh he ki yahan manushya karm karte hai, krishi karte hai or daivi shaktiyaan vrishti kaa jal bhejti hai. ann or parjanya donon karm se utpann hote hai. ek main maanviya karm, duusare main daivi karm. phir karm ke paksh main loksangrah kii yukti di gai he, arthath karm ke bina samaaj kaa dhaanchaa khadaa nahin rah saktaa. jo lok ke netaa hai, janak jaise gyani hai, ve bhi karm main pravriti rakhte hai. krishna ne swayan apana hi drushtaant dekar kaha ki main narayan kaa rup hoon, mere liye kuch karm shesh nahin he. phir bhi tandrarahit hokar karm karata hoon or anya log mere maarg par chalate hai. antar itnaa hi he ki jo murkh hai ve lipt hokar karm karte hai par gyani asang bhav se karm karata he. gita main yaheen ek sabhipraay shabd buddhibhed he. arthath jo saadhaaran samaj ke log karm main lage hai unhen us maarg se ukhaadnaa uchit nahin, kyonki ve gyanavaadee ban nahin sakate, or yadi unka karm bhi chhot gaya to ve donon ore se bhatak jaayange.
 chauthe adhyay main, jiskaa naam gyaan-karm-sanyas-yoga he, yah bataaya gaya he ki gyaan praapt karke karm karte hue bhi karmsanyas kaa fal kis upaay se praapt kiya ja saktaa he. isamen sachche karmyog ko chakravarti raajaaon kii parampara main ghatit mana he. mandhata, sudarshan aadi anek chakravarti raajaaon ke drushtaant die gaye hai. yaheen gita kaa vah prasiddh aashwaasan he ki jab jab dharm kii glani hoti he tab tab manushyon ke bich bhagwaan kaa avatar hota he, arthath bhagwaan kii shakti vishesh rup se moort hoti he.
 yaheen par ek vaakya vishesh dhyaan dene yogya he- kshipran hi manushe loke siddhirbhavatee karmaja . ‘karm se siddhi’-isse bada prabhaavshaalee sutara gitadarshan main nahin he. kintu gitatv is sutara main itnaa sudhaar or karata he ki vah karm asang bhav se arthath falasakti se bachakar karnaa chahie.
 paanchave adhyay main phir ve hi yuktiyaan or drudh rup main kahin gai hai. isamen karm ke saath jo man kaa sambandh he, uske sanskaar par yaa use vishuddh karne par vishesh dhyaan dilaayaa gaya he. yah bhi kaha gaya he ki unche dharaatal par pahunchakar sankhya or yoga main koi bhed nahin rah jaataa he. kisi ek maarg par thik prakaar se chale to samaan fal praapt hota he. jivan ke jitne karm hai, sabko samarpan kar dene se vyakti ekadam shanti ke dhruv bindu par pahunch jaataa he or jal main khile camel ke samaan karm rupi jal se lipt nahin hota.
 chatha adhyay aatmasanyam yoga he jiskaa vishay naam se hi prakat he. jitne vishay hai un sabase indriyon kaa sanyam-yahi karm or gyaan kaa nichod he. sukh main or dukh main man kii samaan sthiti, ise hi yoga kehete hai.
 saatven adhyay kii sangya gyanvigyaan yoga he. ye pracheen bhartiya darshan kii do paribhaashaayen hai. unamem bhi vigyaan shabd vaidic drushti se bahut hi mahatvapurn tha. sristi ke nanaatv kaa gyaan vigyaan he or nanaatv se ekatv kii ore pragati gyaan he. ye donon drushtiyaan maanav ke liye uchit hai. is prasang main vigyaan kii drushti se aparaa or para prakruti ke in do roopon kii jo sunishchit vyakhya yahan gita ne di he, vah avashya dhyaan dene yogya he. aparaa prakruti main aath tatv hai, panchabhoot, man, buddhi or ahankaar. jis and se maanav kaa janm hota he. usamen ye aathon rahete hai. kintu yah praakrit sarg he arthath yah jad he. isamen ishwar kii cheshtaa ke sampark se jo chetana aati he use para prakruti kehete hai; vahi jeev he. aath tatwon ke saath milakar jivan navaan tatv ho jaataa he. is adhyay main bhagwaan ke anek roopon kaa ullekh kiya gaya he jinka or vistaar vibhootiyog naamak dasven adhyay main aata he. yaheen vishesh bhagwati drushti kaa bhi ullekh he jiskaa sutara-vasudev: sarvamiti, sab vasu yaa shariron main ek hi devtatv he, usee kii sangya vishnu he. kintu lok main apni apni ru chi ke anusaar anek naamon or roopon main usee ek devtatv kii upasna kii jaati he. ve sab thik hai. kintu acha yahi he ki budhimaan manushya us brahmatatv ko pahachaane jo aadhyatm vidya kaa sarvocch shikhar he.
 aathven adhyay kii sangya akshar brahmyog he. upanishdon main akshar vidya kaa vistaar hua. gita main us aksharavidya kaa saar kah diya gaya he-akshar brahm paraman, arthath parabrahm kii sangya akshar he. manushya, arthath jeev or sharir kii sanyukt rachana kaa hi naam aadhyatm he. jeevasanyukt bhautik deh kii sangya kshar he or keval shaktitatv kii sangya aadhidaivak he. deh ke bheetar jeev, ishwar tathaa bhoot ye teen shaktiyaan milakar jis prakaar kaary karti hai use adhiyagya kehete hai. gitakar ne do shlokon main in chah paribhaashaon kaa swaroop band diya he. gita ke shabdon main  ekakshar brahm he .
 nawein adhyay ko raajaguhyayog kaha gaya he, arthath yah aadhyatm vidya vidyaraji he or yah guhya gyaan sabamein shreshth he. raja shabdaka ek arth man bhi tha. atev man kii divya shaktimayon ko kis prakaar brahmamay banaaya jaay, isaki yukti hi rajvidya he. is kshetra main brahmatatv kaa nirupan hi pradhan he, usee se vyakt jagat kaa barambar nirmaan hota he. veda kaa samast karmkand yajna, amrit, or mrityu, sant or asant, or jitne bhi devi devtaa he, sabakaa paryavsaan brahm main he. lok main jo anek prakaar kii devpuja prachlit he, vah bhi apane apane sthaan main thik he, samanvay kii yah drushti bhagwat aacharyon ko maanya thi, vastut: yah unki badi shakti thi. isi drushtikon kaa vichaar yaa vyakhya dasven adhyay main pai jaati he. iskaa naam vibhootiyog he. iskaa saar yah he ki lok main jitne devtaa hai, sab ek hi bhagwaan, kii vibhutiyaan hai, manushya ke samast gun or avagun bhagwaan kii shakti ke hi rup hai. buddhi se in chhutbhaye devataaon kii vyakhya chaahe ne ho sake kintu lok main to vah hai hi. koi pipal ko pooj rahaa he. koi pahaad ko koi nadi yaa samudr ko, koi unamem rahanevaale machhlee, kachhuon ko. yon kitne devtaa hai, iskaa koi ant nahin. vishwa ke itihaas main devataaon kii yah bharmaar sarvatra pai jaati he. bhagwaton ne inaki satta ko sweekaarte hue sabko vishnu kaa rup maanakar samanvay kii ek nai drushti pradaan kii. isi kaa naam vibhootiyog he. jo satv jeev balayukt athwa chamatkarayukt he, vah sab bhagwaan kaa rup he. itnaa maan lene se chitt nirvirodh sthiti main pahunch jaataa he.
 11wein adhyay kaa naam vishvaroopadarshan yoga he. isamen arjuna ne bhagwaan kaa vishwaroop dekha. viraat rup kaa arth he maanviya dharaatal or paridhi ke upar jo anant vishwa kaa pranavant rachanavidhan he, uskaa saakshaat darshan. vishnu kaa jo chaturbhuj rup he, vah maanviya dharaatal par saumyrup he.
 jab arjuna ne bhagwaan kaa viraat rup dekha to uske mastak kaa visphoton hone laga. ‘disho na jane na labhe c shame’ ye hi ghabrahat ke vaakya unke mukh se nikle or usne prarthana kii ki maanav ke liye jo swaabhaavik sthiti ishwar ne rakhi he, vahi paryaapt he.
 13wein adhyay main ek sidhaa vishay kshetra or kshetrajna kaa vichaar he. yah sharir kshetra he, uskaa jaananevaala jeevatma kshetrajna he.
 14wein adhyay kaa naam gunatray vibhaag yoga he. yah vishay samast vaidic, darshanik or puranic tatvachintan kaa nichod he-satv, raj, tam naamak teen gun-triko kii anek vyakhyaayein hai. gunon kii samyavastha kaa naam pradhan yaa prakruti he. gunon ke vaishamy se hi vaikrut sristi kaa janm hota he. akelaa satv shant swabhaav se nirmal prakaash kii tarah sthir rahata he or akelaa tam bhi jadvat nishcesht rahata he. kintu donon ke bich main chaaya hua rajogun unhen cheshtaa ke dharaatal par khinch laata he. gati tatv kaa naam hi rajas he.
 15wein adhyay kaa naam purushottamyog he. isamen vishwa kaa ashwatth ke rup main varnan kiya gaya he. yah ashwatth rupi sansar mahaan vistaarwaala he. desh or kaal main iskaa koi ant nahin he. kintu iskaa jo mul yaa centre he, jise urdhv kehete hai, vah brahm hi he ek ore vah param tej, jo vishwarupi ashwatth ko janm detaa he, surya or chandra ke rup main prakat he, duusari ore vahi ek ek chaitanya centre main yaa praani sharir main aayaa hua he. jaisaa gita main spasht kaha he-ahan vaishwanaro bhutva praninaan dehamashrith: . vaishwanar yaa pranmayi chetana se badhkar or doosraa rahasy nahin he. nar yaa purush teen hai-kshar, akshar or avyay. panchabhuton kaa naam kshar he, praan kaa naam akshar he or manastatv yaa chetana kii sangya avyay he. inhen teen naron kii ekatra sthiti se maanvi chetana kaa janm hota he use hi rishiyon ne vaishwanar agni kaha he.
 16wein adhyay main devasur sampatti kaa vibhaag bataaya gaya he. aarambh se hi rigdev main sristi kii kalpana daivi or asuri shaktiyon ke rup main kii gai he. yah sristi ke dwiviruddh rup kii kalpana he, ek acha or doosraa bura. ek prakaash main, doosraa andhkaar main. ek amrit, doosraa martya. ek satya, doosraa anrut.
 17wein adhyay kii sangya shraddhatray vibhaag yoga he. iskaa sambandh sat, raj or tam, in teen gunon se hi he, arthath jisamen jis gun kaa pradurbhaav hota he, uski shraddha yaa jivan kii nishtha waisi hi ban jaati he. yajna, tap, daan, karm ye sab teen prakaar kii shraddha se sanchalit hote hai. yahan tak ki aahaar bhi teen prakaar kaa he. unke bhed or lakshan gita ne yahan bataae hai.
 18wein adhyay kii sangya mokshasanyas yoga he. isamen gita ke samast upadeshon kaa saar evam upsanhaar he. yahan pun: balpurvak maanav jivan ke liye teen gunon kaa mahatv kaha gaya he. prithvi ke maanvon main or swarg ke devataaon main koi bhi aisa nahin jo prakruti ke chalaae hue in teen gunon se bachaa ho. manushya ko bahut dekh bhalkar chalanaa aavashyak he jisase vah apni buddhi or vritti ko buraai se bachaa sake or kya kaary he, kya acarya he, isko pahchaan sake. dharm or adharm ko, bandha or moksh ko, vritti or nivritti ko jo buddhi thik se pahachanaati he, vahi saatviki buddhi he or vahi maanav kii sachhee uplabdhi he.
 is prakaar bhagwaan ne jivan ke liye vyaavhaarik maarg kaa upadesh dekar ant main yah kaha he ki manushya ko chahie ki sansar ke sab vyavhaaron kaa sachai se paalan karte hue, jo akhand chaitanya tatv he, jise ishwar kehete hai, jo prayek praani ke hriddesh yaa centre main virajman he, usamen vishwaas rakhe, uskaa anubhav kare. vahi jeev kii satta he, vahi chetana he or vahi sarvopari anand kaa strot he.
 sanskrit sahitya kii parampara main un granthon ko bhashya, kehete hai jo duusare granthon ke arth kii vrihad vyakhya yaa tikaa prastut karte hai. bhartiya darshanik parampara main kisi bhi naye darshan ko yaa kisi darshan ke naye swaroop ko jad jamaane ke liye jin teen granthon par apana drushtikon spasht karnaa padataa tha unamem bhagavadgita bhi ek he .
 gita par anek achaaryon evam vidwaanon ne tikaayen kii hai. sampradaayon ke anusaar unki sankshipt suchi is prakaar he :
 inke atirikt maharashtra sant gyandev yaa gyaneshwarkrut bhavarthadipika naam kii tikaa prasiddh he jo gita ke gyaan ko bhavatmak kavyastylee main prakat karti he. vartmaan yug main lokmaanya bal gangadhar tilakkrut gitarahasya tikaa, jo atyant vistrut bhoomika tathaa vivechan ke saath pehali baar 1915 i. main puna se prakashit hui thi, gita sahitya main mahatvapurn sthaan rakhti he. usne gita ke mul arthon ko vidwaanon tak pahunchaane main aisa mode diya he jo shankaracharya ke baad aaj tak sambhav nahin hua tha. vastut: shankaracharya kaa bhashya gita kaa mukhya arth gyanaprak karata he jabaki tilak ne gita ko karm kaa pratipadak shastr siddh kiya he.
 bhagavadgita par uplabdh sabhi bhashyon main shri jaidayal goyandaka kii tatv vivechni sarvaadhik lokapriy tathaa jansulabh he. iskaa prakaashan gitapress ke dwaara kiya jaataa he. ajtak isaki 10 karod pratiyaan bik chuki hai.
 shrimadbhagavadgita badalte saamaajik paridrishyon main apni mahatta ko banaae hue hai or isi kaaran takneekee vikaas ne isaki uplabdhta ko badhaayaa he, tathaa adhik bodhgamy banane kaa prayaas kiya he. doordarshan par prasaarit dharawahik mahabharat main bhagavadgita vishesh aakarshan rahi, vahiin dharawahik shrikrishna main bhagavadgita par atyadhik vishad shodh karke use kai kadiyon kii ek shrunkhlaa ke rup main dikhaaya gaya. isaki ek vishesh baat yah rahi ki gita se sambandhit saamaanya manushya ke sandehon ko arjuna ke prashnon ke madhyam se uttarit karne kaa prayaas kiya gaya. iske alaava nitish bharadwaj krit dharawahik gita-rahasy to purnataya gita ke hi vibhinn ayaamon par kendrit rahaa.internet par bhi aaj anekanek websiten is vishay par bahumadhyamon ke dwaara vishad jaankaree detii hai.
 shrimadbhagavadgita vartmaan main dharm se zyada jivan ke prati apane darshanik drushtikon ko lekar bharat main hi nahin videshon main bhi logon kaa dhyaan apni or aakarshith kar rahi he. nishkaam karm kaa gita kaa sandesh prabandhan guruon ko bhi lubhaa rahaa he. vishwa ke sabhi dharmon kii sabase prasiddh pustakon main shaamil he. gita press gorakhpur jaisi dharmik sahitya kii pustakon ko kaaphi kam mulya par uplabdh karaane vaale prakaashan ne bhi kai aakaar main arth or bhashya ke saath shrimadbhagavadgita ke prakaashan dwaara ise aam janata tak pahunchane main kaaphi yogadan diya he.
 gita kaa upadesh atyant puraatan yoga he. shri bhagavan kehete hai ise maine sabase pehle surya se kaha tha. surya gyaan kaa pratik he atah shri bhagavan ke vachanon kaa taatpary he ki prithvi utpatti se pehle bhi anek swaroop anusandhan karne vaale bhakton ko yah gyaan de chukaa hoon. yah ishwariya vaani he jisamen sampoorn jivan kaa saar he evam aadhaar he. main koun hoon? yah deh kya he? is deh ke saath kya meraa aadi or ant he? deh tyaag ke pashchaat kya meraa astitv rahegaa? yah astitv kahan or kis rup main hoga? mere sansar main aane kaa kya kaaran he? mere deh tyaagane ke baad kya hoga, kahan janaa hoga? kisi bhi jigyaasu ke hriday main yah baaten nirantar gumti rahati hai. ham sadaa in baton ke bare main sochate hai or apane ko, apane swaroop ko nahin jaan pate. gita shaastra main in sabhi ke prashnon ke uttar sahaj dhang se shri bhagavan ne dharm samvaad ke madhyam se diye hai. is deh ko jisamen 36 tatv jeevatma kii upasthiti ke kaaran judakar kaary karte hai, kshetra kaha he or jeevatma is kshetra main nivas karata he, vahi is deh kaa swami he parantu ek teesraa purush bhi he, jab vah prakat hota he; adhidaiv arthath 36 tatwon vaale is deh ko or jeevatma kaa naash kar daalata he. yahi uttam purush hi param sthiti or param sat he. yahi nahin, deh main sthit or deh tyagkar jate hue jeevatma kii gati kaa yatharth vaigyanik env tarksangat varnan gita shaastra main hua he. jeevatma nity he or aatma ko jeev bhav kii prapti hui he. sharir ke mar jane par jeevatma apane karmanusaar vibhinn yoniyon main vicharan karata he. gita kaa prarambh dharm shabd se hota he tathaa gita ke atharahawein adhyay ke ant main ise dharm samvaad kaha he. dharm kaa arth he dhaaran karne vaala athwa jise dhaaran kiya gaya he. dhaaran karne vaala jo he use aatma kaha gaya he or jise dhaaran kiya he vah prakruti he. aatma is sansar kaa beej arthath pita he or prakruti garbhadhaaran karne vaali yoni arthath mata he.
 dharm shabd kaa prayog gita main aatm swabhaav evam jeev swabhaav ke liye jagah jagah prayukt hua he. isi paripeksh main dharm evam adharm ko samajhnaa aavashyak he. aatma kaa swabhaav dharm he athwa kaha jaay dharm hi aatma he. aatma kaa swabhaav he purna shuddh gyaan, gyaan hi anand or shaanti kaa akshay dham he. iske vipareet agyaan, ashaanti, klesh or adharm kaa dyotak he.
 aatma akshay gyaan kaa strot he. gyaan shakti kii vibhinn maatra se kriya shakti kaa udai hota he, prakati kaa janm hota he. prakruti ke gun satva, raj, tam kaa janm hota he. satva-raj kii adhikta dharm ko janm detii he, tam-raj kii adhikta hone par asuri vrittiyaan prabal hoti or dharm kii sthapana arthath gunon ke swabhaav ko sthapit karne ke liye, satogun kii vruddhi ke liye, avinashi brahmi sthiti ko praapt aatma apane sankalp se deh dhaaran kar avatar grihan karti he.
 sampoorn gita shaastra kaa nichod he buddhi ko hameshaa sookshm karte hue mahabuddhi aatma main lagaaye rakkho tathaa sansar ke karm apane swabhaav ke anusaar saral rup se karte raho. swabhaavgat karm karnaa saral he or duusare ke swabhaavgat karm ko apanaakar chalanaa kathin he kyonki prayek jeev bhinn bhinn prakruti ko lekar janma he, jeev jis prakruti ko lekar sansar main aayaa he usamen saralata se uskaa nirvaah ho jaataa he. shri bhagwaan ne sampoorn gita shaastra main baar-baar atmrat, aatm sthit hone ke liye kaha he. swaabhaavik karm karte hue buddhi kaa anasakt hona saral he atah ise hi nishchayatmak maarg mana he. yadhyapi alag-alag dekha jaay to gyaan yoga, buddhi yoga, karm yoga, bhakthi yoga aadi kaa gita main upadesh diya he parantu sookshm drushti se vichaar kiya jaay to sabhi yoga buddhi se shri bhagwaan ko arpan karte hue kiye ja sakate hai isse anasakt yoga nishkaam karm yoga swatah siddh ho jaataa he. 
 jaise newton ke pehle bhi gurutvkarshan kaa bal kaary karata tha kintu newton ne uganukool shabdaawalee dekar ise vishwa ko "gurutvkarshan ke niyam" ke ghoshit siddhanton se avgat karaayaa, jo newton ke gurutvkarshan ke siddhant ke rup main janaa jaataa he. thik usee prakaar sree krishna dwaara gita main pratipaadit tatv gyaan krishna ke pehle bhi tha, jo aaj srimad bhagavad gita ke rup main prachlit he.. Shreemadbhagvatgeeta ka bhashya sambhavatah sanskrit ke vyakaranacharya paanini krit astadhayi se prerit hai parantu vibhinah purva ke paandulipi ke samuchit adhyan dwara vishesh arth nikala ja sakta hai.
 sampoorn bhagwat gita hindi va sanskrit main PDF
 
