 nirdeshaank: 25°22′52″N 83°01′17″E / 25.3811°N 83.0214°E / 25.3811; 83.0214
 sarnath, kaashi athwa varanasi ke 10 kilometre purvottar main sthit pramukh buddha tirthasthal he. gyaan prapti ke pashchaat bhagwaan buddha ne apana pratham upadesh yaheen diya tha jise "dharm chakra pravartan" kaa naam diya jaataa he or jo buddha mat ke prachaar-prasar kaa aarambh tha. yah sthaan buddha dharm ke chaar pramukh tirthon main se ek he . iske saath hi sarnath ko jain dharm evam hindu dharm main bhi mahatv praapt he. jain granthon main ise 'singhpur' kaha gaya he or mana jaataa he ki jain dharm ke gyarahawein tirthankar shreyansnath kaa janm yahan se thodi dur par hua tha. yahaan par saaranganath mahadev kaa mandir bhi he jahaan sawan ke maheene main hinduon kaa mela lagata he. 
 sarnath main ashok kaa chaturmukh sinhastambh, bhagwaan buddha kaa mandir, dhamekh stupa, chaukhandi stupa, rajkeey sangrahalay, jain mandir, chini mandir, mulangadhakuti or naveen vihaar ityadi darshneey hai. bharat kaa rashtriya chihn yaheen ke ashok stambh ke mukut kii dwivimiya anukriti he. mohammad gori ne sarnath ke puja sthalon ko nasht kar diya tha. san 1905 main puraatatv vibhaag ne yahaan khudaai kaa kaam prarambh kiya. usee samay buddha dharm ke anuyaayon or itihaas ke vidwaanon kaa dhyaan idhar gaya. vartmaan main sarnath ek tirth sthal or paryaton sthal ke rup main lagaataar vruddhi kii ore agrasar he. 
 pehle yahan ghanaa van tha or mrug-vihaar kiya karte the. us samay iskaa naam 'rishipattan' or 'mrigadaay' tha. gyaan praapt karne ke baad gautam buddha ne apana pratham upadesh yaheen par diya tha. samraat ashok ke samay main yahan bahut se nirmaan-kaary hue. singhon kii murti vaala bharat kaa rajchihn sarnath ke ashok ke stambh ke sheersh se hi liya gaya he. yahan kaa 'dhamek stupa' sarnath kii pracheenta kaa aaj bhi bodh karaata he. videshi akramanon or paraspar kii dharmik kheenchaatani ke kaaran aage chalakar sarnath kaa mahatv kam ho gaya tha. mrigadaay main saaranganath mahadev kii murti kii sthapana hui or sthaan kaa naam sarnath pad gaya.
 iskaa pracheen naam rishipatan  tha. rishipatan se taatpary ‘rishi kaa patan’ se he jiskaa aashay he vah sthaan jahaan kisi ek buddha ne gautam buddha bhavi sambodhi ko jaanakar nirvana praapt kiya tha. mrigon ke vicharan karne vaale sthaan ke aadhaar par iskaa naam mrigadaav padaa, jiskaa varnan nigrodhmrug jataka main bhi aayaa he. aadhunik naam ‘sarnath’ kii utpatti ‘saaranganath’ arthath gautam buddha se hui. jiskaa sambandh bodhisattva kii ek katha se bhi joda jaataa he. vodhisattva ne apane kisi purvajanm main, jab ve mrigadaav main mrigon ke raja the, apane praanon kii bali dekar ek garbhvatee harini kii jaan bachaai thi. isi kaaran is van ko saarang -nath yaa saar-nath kehane lage. dayaram saahani ke anusaar shiv ko bhi puranic sahitya main saaranganath kaha gaya he or mahadev shiv kii nagari kaashi kii sameeptha ke kaaran yah sthaan shivopasana kii bhi sthali ban gaya. is tathy kii pushti sarnath main, sarnath naamak shivmandir kii vartmaanta se hoti he.
 buddha ke pratham upadesh se 300 varsh baad tak kaa sarnath kaa itihaas agyaat he: kyonki utkhanan se is kaal kaa koi bhi avshesh nahin praapt hua he. sarnath kii samruddhi or buddha dharm kaa vikaas sarvapratham ashok ke shasankaal main drushtigat hota he. usne sarnath main dharmarajika stupa, dhamekh stupa evam singh stambh kaa nirmaan karavaaya. ashok ke uttaradhikariyon ke shashan-kaal main pun: sarnath avnati kii ore agrasar hone laga. i.pus. duusari shatee main shunga rajya kii sthapana hui, lekin sarnath se is kaal kaa koi lekh nahin mila. pratham shatabdi i. ke lagbhag uttar bharat ke kushaan rajya kii sthapana ke saath hi ek baar pun: buddha dharm kii unnati hui. kanishka ke rajyakaal ke tisare varsh main bhikshu bal ne yahan ek bodhisattva pratimaa kii sthapana kii. kanishka ne apane shashan-kaal main na keval sarnath main varan bharat ke vibhinn bhaagon main bahut-se viharon evam stupon kaa nirmaan karavaaya. ek sthaneey kinvadanti ke anusaar buddha dharm ke prachaar ke purv sarnath shivopasana kaa centre tha. kintu, jaise gaya aadi or bhi kai sthanon ke itihaas se pramanit hota he baat isaki ulti bhi ho sakati he, arthath buddha dharm ke patan ke pashchaat hi shiv kii upasna yahan prachlit hui ho. jaan padataa he ki jaise kai pracheen vishaal nagaron ke upnagar yaa nagarodyan the usee prakaar sarnath main mulat: rishiyon yaa tapasviyon ke ashram sthit the jo unhone kaashi ke kolahal se bachane ke liye, kintu phir bhi mahaan nagari ke saannnidhya main, rahane ke liye banaae the.
 sarnath ke itihaas main sabase gauravpurn samay guptkaal tha. us samay yah mathura ke atirikt uttar bharat main kala kaa sabase bada centre tha. harsh ke shashan-kaal main hwain tsang bharat aayaa tha. usne sarnath ko atyant khushhaal bataaya tha. harsh ke baad kai sau varsh tak sarnath vibhinn shaskaon ke adhikaar main tha lekin inke shasankaal main koi vishesh uplabdhi nahin ho pai. mahmud gaznavi ke varanasi akraman ke samay sarnath ko atyadhik kshati pahaunchi. pun: 1026 i. main samraat mahipal ke shashan kaal main sthirapal or basantpal naamak do bhaaiyon ne samraat kii prerana se kaashi ke devalayon ke uddhaar ke saath-saath dharmarajika stupa evam dharmachakr kaa bhi uddhaar kiya. gahadwaal vesh ke shashan-kaal main govindchandra kii rani kumaar devi ne sarnath main ek vihaar banwaaya tha. utkhanan se praapt ek abhilekh se bhi isaki pushti hoti he. iske pashchaat sarnath kii vaibhav kaa ant ho gaya.
 sarnath ke sandarbh ke aitihaasik jaankaree puraatatvavidon ko us samay hui jab kashinaresh chet singh ke dewan jagat singh ne dharmarajika stupa ko agyaanavash khudva daalaa. is ghatana se janata kaa aakarshan sarnath kii ore badha. is kshetra kaa sarvapratham simit utkhanan karnal kaikenji ne 1815 i. main karavaaya lekin unako koi mahatvapurn safalataa nahin mili. is utkhanan se praapt saamagree ab kalakatta ke bhartiya sangrahalay main surakshit he. kaikenji ke utkhanan ke 20 varsh pashchaat 1835-36 main kaningham ne sarnath kaa vistrut utkhanan karavaaya. utkhanan main unhone mukhya rup se dhamekh stupa, chaukhandi stupa evam madhyakaalin viharon ko khod nikaala. kaningham kaa dhamekh stupa se 3 foot neeche 600 i. kaa ek abhilikhit shilapatt mila.iske atirikt yahan se badeen sankhya main bhawanon main prayukt pattharon ke tukade evam murtiyan bhi milin, jo ab kalakatta ke bhartiya sangrahalay main surakshit hai. 1851-52 i. main major kitoi ne yahan utkhanan karavaaya jisamen unhen dhamekh stupa ke aasapaas anek stupon evam do viharon ke avshesh mili, parantu is utkhanan kii report prakashit na ho saki. kitoi ke uparaant edward thomas tathaa pro fitz edward horn ne khoj kaary jari rakhaa. unke dwaara utkhanit vastuen ab bhartiya sangrahalay kalakatta main hai.is kshetra kaa sarvapratham vistrut evam vaigyanik utkhanan ech.bi. oretal ne karavaaya. utkhanan 200 varg foot kshetra main kiya gaya. yahan se mukhya mandir tathaa ashok stambh ke atirikt badi sankhya main murtiyan evam shilaalekh mili hai. pramukh murtiyon main bodhisattva kii vishaal abhilikhit murti, asanasth buddha kii murti, awalokiteshwar, bodhisattva, manjushri, nilkanth kii murtiyan tathaa tara, vasundhara aadi kii pratimaaen bhi hai.
 puraatatva vibhaag ke diarector general jaan marshall ne apane sahyogiyon stencono or dayaram saahani ke saath 1907 main sarnath ke uttar-dakshin kshetron main utkhanan kiya. utkhanan se uttar kshetra main teen kushaankalin mathon kaa pataa chalaa. dakshin kshetra se visheshkar dharmarajika stupa ke aasapaas tathaa dhamekh stupa ke uttar se unhen anek chote-chote stupon evam mandiron ke avshesh mili. inamen se kumaradevi ke abhilekhon se yukt kuch murtiyan vishesh mahatva kii hai. utkhanan kaa yah kaary baad ke varshon main bhi jari rahaa. 1914 se 1915 i. main ech. haargreevs ne mukhya mandir ke purv or pashchim main khudaai karwaai. utkhanan main mauryaal se lekar madhyakaal tak kii anek vastuen mili.
 is kshetra kaa antim utkhanan dayaram saahani ke nirdesan main 5 satron tak chalata rahaa. dhamekh stupa se mukhya mandir tak ke sampurna kshetra kaa utkhanan kiya gaya. is utkhanan se dayaram saahani ko ek 1 foot 9 ½ inch lambii, 2 foot 7 inch chaudee tathaa 3 foot gahari ek naalee ke avshesh mili.
 uparyukt utkhannon se nimnlikhit smarak prakaash main aae hai-
 dhamekh stupa se aadha mile dakshin yah stupa sthit he, jo sarnath ke avshisht smarakon se alag hai. is sthaan par gautam buddha ne apane paanch shishyon ko sabase pratham upadesh sunaaya tha jiske smarkaswaroop is stupa kaa nirmaan hua. huentsaang ne is stupa kii sthiti sarnath se 0.8 kimi dakshin-pashchim main bataai he, jo 91.44 me. unchaa tha. isaki pahchaan chaukhandi stupa se thik prathit hoti he. is stupa ke upar ek ashtaparshviya burji bani hui he. iske uttari daravaaje par pade hue pathar par farsi main ek lekh ullikhit he, jisase gyaat hota he ki todermal ke putr govardhan san 1589 i. main ise banwaaya tha. lekh main varnit he ki humayun ne is sthaan par ek raat vyateet kii thi, jisaki yaadgaar main is burj kaa nirmaan sambhav hua.
 elexander kaningham ne 1836 i. main is stupa main rakhe samadhi chinhon kii khoj main iske kendriya bhaag main khudaai kii, is khudaai se unhen koi mahatvapurn vastu nahin mili. san 1905 i. main shri ortel ne isaki phir se khudaai kii. utkhanan main inhen kuch murtiyan, stupa kii athkoni chaowkee or chaar gaj unche chabutare mili. chabutare main prayukt upar kii inten 12 inch X10 inch X2 ¾ inch or 14 ¾ X10 inch X2 ¾ inch aakaar kii thim jabaki neeche prayukt inten 14 ½ inch X 9 inch X2 ½ inch aakaar kii thim.
 is stupa kaa ‘chaukhandi‘ naam purana jaan padataa he. iske aakaar-prakaar se gyaat hota he ki ek chaukor kursi par thos eenton kii kramash: ghatati hui teen manzile banaai gai thim. sabase upar manzil kii khuli chat par sambhavat: koi pratimaa sthapit thi. guptkaal main is prakaar ke stupon ko ‘trimedhi stupa’ kehete the. utkhanan se praapt samagriyon ke aadhaar par yah nishchit ho jaataa he ki guptkaal main is stupa kaa nirmaan ho chukaa tha.
 is stupa kaa nirmaan ashok ne karavaaya tha. durbhagyavash 1794 i. main jagat singh ke aadamiyon ne kaashi kaa prasiddh muhalla jagatganj banane ke liye isaki eenton ko khod daalaa tha. khudaai ke samay 8.23 me. kii gaharaai par ek prastar paatr ke bheetar sangarmaramar kii manjusha main kuch haddia: evam suvarnapaatr, moti ke dane evam ratna mili the, jise unhone vishesh mahatva kaa na maanakar ganga main pravaahit kar diya. yahan se praapt mahipal ke samay ke 1026 i. ke ek lekh main yah ullekh he ki sthirapal or basantpal naamak do bandhuon ne dharmarajika or dharmachakr kaa jirnoddhar kiya.
 1907-08 i. main marshall ke nirdesan main khudaai se is stupa ke kramik parinirmaanon ke itihaas kaa pataa chalaa. is stupa kaa kai baar parivardhan evam sanskaar hua. is stupa ke mul bhaag kaa nirmaan ashok ne karavaaya tha. us samay iskaa vyas 13.48 me. tha. isamen prayukt keelakaar eenton kii maap 19 ½ inch X 14 ½ inch X 2 ½ inch or 16 ½ inch X 12 ½ inch X 3 ½ inch thi. sarvapratham parivardhan kushaan-kaal yaa aarambhik gupt-kaal main hua. is samay stupa main prayukt eenton kii maap 17 inch X10 ½ inch X 2 ¾ ich thi. doosraa parivardhan hunon ke akraman ke pashchaat paanchavi yaa chhathi shatabdi main hua. is samay iske chaaron ore 16 foot chaudaa ek pradakshina path joda gaya. teesri baar stupa kaa parivardhan harsh ke shashan-kaal main hua. us samay stupa ke girane ke dar se pradakshina path ko eenton se bhar diya gaya or stupa tak pahunchne ke liye seedhiyaan laga di gayi. chauthaa parivardhan bengal naresh mahipal ne mahmud gazanvi ke akraman ke das varsh vaad karaayaa. antim punaruddhar lagbhag 1114 i. se 1154 i. ke madhya hua. iske pashchaat musalamaanon ke akraman ne sarnath ko nasht kar diya.
 utkhanan se is stupa se do murtiyan milin. ye murtiyan sarnath se praapt murtiyon main mukhya hai. pehali murti kanishka ke rajya sanvatsar 3 main sthapit vishaal bodhisattva pratimaa or duusari dharmachakrapravartan mudra main bhagwaan buddha kii murti. ye murtiyan sarnath kii sarvshereshth kalakritiyaan hai.
 yah vihaar dharmarajika stupa se uttar kii ore sthit he. purvabhimukh is vihaar kii kursi chaukor he jisaki ek bhujaa 18.29 me. he. saatvin shatabdi main bharat-bhraman par aae chini yatri hwain tsang ne iskaa varnan 200 foot unche mulgandh kuti vihaar ke naam se kiya he. is mandir par bane hue naqkashidaar gole or natodar dhalaai, chote-chote stambhon tathaa sudanr kalapurna kataavon aadi se yah nishchit ho jaataa he ki iskaa nirmaan guptkaal main hua tha. parantu iske chaaron ore mitti or chooney kii bani hui pakki farshon tathaa deevaaro ke bahari bhaag main prayukt ast-vyast naqkashidaar pattharon ke aadhaar par kuch viddhanon ne ise 8veen shatabdi ke lagbhag kaa mana he.
 aisa prathit hota he ki is mandir ke bich main bane mandap ke neeche prarambh main bhagwaan buddha kii ek sone kii chamakili adamkad murti sthapit thi. mandir main pravesh ke liye teenon dishaao main ek-ek dwaar or purv disha main mukhya pravesh dwaar tha. kalantar main jab mandir kii chat kamazor hone lagi to uski suraksha ke liye bhitari dakshinapath ko deevaaren uthaakar band kar diya gaya. at: aane jane kaa rasta keval purv ke mukhya dwaar se hi rah gaya. teenon daravaajon ke band ho jane se ye kothriyon jaisi ho gai, jise baad main chote mandiron kaa rup de diya gaya. 1904 i. main shri oretal ko khudaai karaate samay dakshin vaali kothri main ekashmak pathar se nirmit 9 ½ X 9 ½ foot kii mauryalin vedika mili. is vedika par us samay kii chamakdaar paalish he. yah vedika prarambh main dharmarajika stupa ke upar hearnika ke chaaron ore lagi thim. is vedika par kushaankalin brahmi lipi main do lekh ankit hai- ‘achaiana sarvastivaadi naan parigrahetavam’ or ‘aacharyanaa sarvastivadinaan parigrahe’. in donon lekhon se yah gyaat hota he ki teesri shatabdi i. main yah vedika sarvastivaadee sampradaay ke aacharyon ko bhent kii gai thi.
 mukhya mandir se pashchim kii ore ek ashokakaleen prastar-stambh he jisaki oonchaai prarambh main 17.55 me. thi. vartmaan samay main isaki oonchaai keval 2.03 meter he. stambh kaa upree sira ab sarnath sangrahalay main he. neenv main khudaai karte samay yah pataa chalaa ki isaki sthapana 8 foot X16 foot X18 inch aakaar ke bade pathar ke chabutare par hui thi. is stambh par teen lekh ullikhit hai. pehla lekh ashok kaaleen brahmi lipi main he jisamen samraat ne aadesh diya he ki jo bhichhu yaa bhikshuni sangh main foot daalenge or sangh kii ninda karenge: unhen safed kapade pahanaakar sangh ke baahar nikaal diya jayega. doosraa lekh kushaan-kaal kaa he. teesraa lekh gupt kaal kaa he, jisamen sammithiya shakha ke aacharyon kaa ullekh kiya gaya he.
 yah stupa ek thos golakaar burj kii bhanti he. iskaa vyas 28.35 meter or oonchaai 39.01 meter 11.20 meter tak iskaa gheraa sundar alankrita shilapatton se aachhadit he. iskaa yah aachhadan kala kii drushti se atyant sundar evam aakarshak he. alankaranon main mukhya rup se swastik, nandyavart sadrush vividh akritiyaan or phool-pattee ke kataav kii belein hai. is prakaar ke vallari pradhan alankaran banane main guptkaal ke shilpi paarangat the. is stupa kii neenv ashok ke samay main padi. iskaa vistaar kushaan-kaal main hua, lekin guptkaal main yah purnat: taiyaar hua. yah sakshya pattharon kii sajaavat or un par gupt lipi main ankit chinhon se nishchit hota he.
 kaningham ne sarvapratham is stupa ke madhya khudaai karakar 0.91 meter neeche ek shilapatt praapt kiya tha. is shilapatt par saatvin shatabdi kii lipi main ‘ye dharmahetu prabhava’ manch ankit tha. is stupa main prayukt inten 14 ½ inch X 8 ½ inch X 2 ¼ inch aakaar kii hai|
 dhamek shabd kii utpatti ke bare main vidwaanon kaa mat he ki yah sanskrit ke ‘dharmegna’ shabd se niklaa he. kintu 11 veen shatabdi kii ek mudra par ‘dhamak jayatu’ shabd miltaa he. jisase uski utpatti kaa upar likhe shabd se sambandhit hona sandehaaspad lagata he. is mudra main is stupa ko dhamak kaha gaya he. ise log badi aadar kii drushti se dekhte the or isaki puja karte the. kaningham ne ‘dhamekh’ shabd ko sanskrit shabd ‘dharmopadeshak’ kaa sankshipt rup sweekaar kiya he. ullekhneey he ki buddha ne sarvapratham yahan ‘dharmachakr’ prarambh kiya tha. at: aisa sambhav he ki is kaaran hi iskaa naam dhamekh padaa ho.
 sarnath ke kshetra kii khudaai se guptakaleen anek kalakritiyaan tathaa buddha pratimaayein praapt hui hai jo vartmaan sangrahalay main surakshit hai. guptkaal main sarnath kii murtikla kii ek alag hi style prachlit thi, jo buddha kii murtiyon ke atmik saundarya tathaa shaareerik saushthav kii sammishrit bhavayojna ke liye bhartiya murtikla ke itihaas main prasiddh he. sarnath main ek pracheen shiv mandir tathaa ek jain mandir bhi sthit hai. jain mandir 1824 i. main bana tha; isamen shriyanshdev kii pratimaa he. jain kinvadanti he ki ye tirthankar sarnath se lagbhag do mile dur sthit singh naamak gram main tirthankar bhav ko praapt hue the. sarnath se kai mahatvapurn abhilekh bhi mili hai jinamein pramukh kashiraj prakataditya kaa shilaalekh he. isamen baladitya naresh kaa ullekh he jo flit ke mat main vahi baladitya he jo mihirkul hun ke saath veertapurvak ladaa tha. yah abhilekh shaayad 7veen shatee ke purv kaa he. duusare abhilekh main harigupt naamak ek sadhu dwaara murtidan kaa ullekh he. yah abhilekh 8veen shatee i. kaa jaan padataa he.
 bich main log ise bhul gaye the. yahan ke eent-pattharon ko nikaalkar varanasi kaa ek muhalla hi bas gaya. 1905 i. main jab puraatatva vibhaag ne khudaai aarambh kii tab sarnath kaa jirnoddhar hua. ab yahan sangrahalay he, 'mulgandh kuti vihaar' naamak nayaa mandir ban chukaa he, bodhivruksh kii shakha lagaai gai he or pracheen kaal ke mrigadaay kaa samaran dilaane ke liye hare-bhare udyanon main kuch hiran bhi chhod die gaye hai. sansar bhar ke buddha tathaa anya paryatak yahan aate rahete hai.
 pravesh dwaar se sarnath main puratathvik khudaai ke drishy
 dharmarajika stupa
 ashok stambh ke moolbhag jiske upar singh sheersh sthapit tha
 ashok stambh par brahmi lipi main lekh
 mulgandh kuti main bhagwaan buddha kii murti
