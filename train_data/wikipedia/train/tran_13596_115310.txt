 samaaj main manushya ke prati teen prakaar ke aparaadh hote hai, arthath jivan ke prati, sharir ke prati, athwa swadhinata ke prati.
 manushya ke jivan ke prati kiye janevaale aparaadh chaar prakaar ke hote hai - narhatya, aatmahatya, bhrunahatya or shishuhatya.
 ek manushya dwaara kisi duusare manushya kaa vadh narhatya kehalaata he. pracheen kaal main narhatya ke sabhi maamalon main ek sa dand diya jaataa tha. lekin aadhunik kaal main ucchtar bhaawanaaon ke janm tathaa aapraadhik manovigyaan ke siddhant kaa vikaas hone ke saath narhatya ke aparaadhiyon kii dandvyavastha main antar utpann ho jaataa he. aadhunik dharanaon ke anusaar narhatya yaa to vaid hoti he yaa avaidh .
 vaid narhatya yaa to kshamya hoti he yaa phir nyyochit. 
  bina kisi aparadhaatmak iraade ke durghatana yaa durbhagyavash ; athwa 
  kisi balak yaa asantulit mastishkvaale vyakti dwaara paagalpan yaa nashe kii dasha main ; athwa 
  mritak ke hitarth kiye gaye sadbhavnapurna kaary dwaara honevaali narhatyaayein kshamya hoti hai. 
 narhatyaayein nimnlikhit dashaon main nyyochit hoti hai - 
 kshamya or nyyochit narhatyaon ke maamalon main dand nahin diya jaataa or isiilie aisi hatyaayein vaid kehalaati hai.
 abhiyojya narhatya yaa to hatya kii shrenee main aati he yaa hatya kii shrenee main nahin aati. yadi koi vyakti jaan se maar daalane ke iraade se athwa aisi shaareerik chot pahunchaane ke iraade se jisase mrityu sambhav ho athwa yah jaanate hue ki uske aise kaary se mrityu kii sambhaavna ho sakati he, mrityu kaa kaaran banataa he to aisa vyakti abhiyojya narhatya kaa aparaadh karata he . abhiyojya narhatya ke liye ukt teen tatwon main se kisi ek kaa rahanaa aavashyak he. is prakaar yadi nishchit iraade or jaankaree se kisi kii hatya ho jaati he to yah abhiyojya narhatya hogi. lekin yadi mrityu bina kisi aise iraade athwa jaankaree ke ho jaati he to yah abhiyojya narhatya nahin hogi. durbhaavna athwa bura iraadaa iske liye aavashyak nahin he. udhaahranswaroop yadi a jaan lene ke iraade se athwa is jaankaree ke saath ki uske kaary se mrityu sambhavit he, ek gadde ke upar patali lakadiyaan or ghaas daal detaa he or ja use thos bhoomi samajhakar usapar chalaa jaataa he, gir padataa he or mar jaataa he ta a is hatya kaa apradhi he. pun:, a jaanata he ki ja jhaadi ke peeche he, va yah neen jaanata. a ja kii jaan lene ke iraade se ba ko jhaadi par goli chalaane ke liye prerit karata he. va goli chalaa detaa he or ja maaraa jaataa he. yahan par va nirparaadh ho saktaa he lekin a abhiyojya narhatya karata he. isi prakaar a fakhta kaa shikaar kar usko churaane ke uddeshy se goli chalaata he jisase jhaadi ke peeche khadey ba kii mrityu ho jaati he. a yah nahin jaanata tha ki ba vahaan khadaa he. yahan yadhyapi a ek avaidh kaary kar rahaa tha lekin vah abhiyojya narhatya kaa apradhi nahin he kyonki uskaa iraadaa jaan lene kaa nahin tha or na vah jaanata tha ki uske is kaary se kisi kii mrityu ho sakati he. is drushtaant se yah niyam pratipaadit hota he ki yadi kaai apradhi ek aparaadh karte hue kisi kii mrityu kaa kaaran banataa he jab ki uskaa na aisa iraadaa tha or na vah yah jaanata tha ki aisa kaary mrityu kaa kaaran ban saktaa he to aise vyakti ko keval usee aparaadh ke liye dand diya jayega, durghatanavash jaan lene ke liye nahin.
 abhiyojya narhatya kaa astitv kisi vishesh aparaadh ke rup main nahin he. iskaa prayog mul arth main hi hota he or isiilie bhartiya dand samhita main iske liye dand kaa vidhaan nahin he. yah do prakaar kaa hota he. arthath abhiyojya narhatya jo hatya kii shrenee main aati he or abhiyojya narhatya jo hatya kii shrenee main nahin aati . angreji vidhi ke antargat duusare ko maanavwadh kehete hai.
 abhiyojya narhatya hatya samajhi jaati he yadi vah kaary, jisase mrityu hoti he-
  praan lene ke iraade se kiya jaataa he ; athwa 
  yadi vah kaary aisi shaareerik chot pahunchaane ke iraade se kiya jaataa he jiske bare main apradhi jaanata he ki jis vyakti kaa chot pahunchaai jaaegi uski mrityu hone kii sambhaavna he ; athwa 
  yadi vah kaary kisi vyakti ko shaareerik chot pahunchaane ke iraade se kiya jaataa he or is prakar pahunchaai janevaali chot swaabhaavik rup se mrityu kaa kaaran banane ke liye paryaapt he ; athwa 
  yadi us kaary ko karanevaala vyakti yah jaanata he ki uskaa kaary itnaa khatarnaak he ki paprayek dasha main isse mrityu hone kii purna sambhaavnaayen hai athwa vah aisi shaareerik chot pahunchaata he jisase mrityu hone kii sambhaavna he or jaan le lene ke khatre ko uthaae bina kisi kaaran ke aisa kaary karata he athwa purvakthith aisi chot pahunchaata he. udhaahranswaroop a akaaran manushyon kii ek bheed par bhari hui bandook chalaata he or unamem ek vyakti ko jaan se maar detaa he. aisi dasha main a hatya kaa apradhi he, yadhyapi ho saktaa he, uski kisi vyaktivishesh ko jaan se maarane kii koi purvanirdhaarit yojana na rahi ho. vah isliye hatya kaa apradhi kaha jayega kyonki uskaa kaary asann rup se itnaa khatarnaak he ki isse prayek dasha main mrityu hogi .
 koi aparaadh tab tak hatya kii shrenee main nahin aayega jab tak vah abhiyojya narhatya kii paribhaasha ke antargat nahin aata kyonki swayan hatya kii paribhaasha un dashaon kii ore sanket karti he jinamein abhiyojya narhatya hatya kii shrenee main nahin aa saktin. udhaahranswaroop jab vah dhara 300 ke paanch apwaadon main se kisi ek ke antargat aa jaati he. ek samay tha jab yah samajha jaataa tha ki abhiyojya narhatya or hatya ke bich kaa antar keval dhara 300 ke paanch apwaad hi hai. lekin ab yah nishchit ho chukaa he ki donon main antar he yadhyapi unamem koi amul antar nahin he. jaan lenaa donon main ubhaynishth he. jis kaary se mrityu hoti he vah apradhi kaa kaary he or donon sthitiyon main aparaadhik iraadaa athwa jaankaree anivaary he. vaastavik antar iraade athwa jaankaree kii saapekshata main he. abhiyojya narhatya kii apeksha hatya main ghaatak prahaar karne kaa iraadaa athwa jaankaree adhik rahati he. jaan lene kii sabhi dashaon main ye donon aparaadh aapas main ek duusare ke na bahishkaarkarta he or na vistaarkarta.
 saamanyat: jab iraadaa praan lene kaa hota he to kiya gaya aparaadh hatya he, yadi vah dhara 300 ke paanch apwaadon main kisi ke antargat nahin aata. yadi a jaanata he ki ba kii tilli badi hui or is tathy kii jaankaree ke saath a uski tilli ke kshetra main shaktipurvak ghunsa martha he or ba mar jaataa he to yah aparaadh hatya he, abhiyojya narhatya nahin, kyonki a ko vishesh jaankaree thi. pun:, yadi shaareerik chot se mrityu sambhavit he to yah abhiyojya narhatya he. jab ki yadi aisi shaareerik chot pahunchaane kaa iraadaa he jo saamaanya rup se jaan lene ke liye kaaphi he, to yah hatya hogi. duusare shabdon main, yadi kiye gaye kaary kaa parinaam samast sambhavit dashaon main mrityu he to yah hatya he jab ki yadi mrityu hone kii sambhaavna maatr he to aparaadh abhiyojya narhatya he.
 abhiyojya narhatya kii, jo hatya kii shrenee main nahin aati, athwa english vidhi main maanavwadh kii paribhaasha kahin nahin di gai he or na isaki aavashyaktaa hi samajhi gai hai. iske antargat do prakaar ke aparaadh aate hai : 
  ve jo abhiyojya narhatya ke antargat aate hai kintu hatya kii paribhaasha ke antargat nahin aate ; or 
  ve jo dhara 300 ke paanch apwaadon ke antargat aate hai.
 ham pratham prakaar ke maamalon kaa drushtaant sabase pehle denge. yadi koi kaary shaareerik chot pahunchaane ke iraade se kiya jaataa he jisase mrityu hone kii sambhaavna he to yah maanavwadh he. udhaaharan swaroop a apni patni ko purna shakti se tamaacha lagaataa he. falswaroop vahi gir padati he or mar jaati he. is baat kaa koi pramaan nahin he ki vah biimaar thi. aisi dasha main a maanavwadh kaa apradhi he. yadi praan lene ke iraade kaa abhaav he or jaanch kaa fal yah he ki kaary is jaankaree ke saath kiya gaya tha ki usase mrityu hone kaa sambhaavna thi to yah maanavwadh he. udhaahranswaroop jab luutane ke aparaadh main aasaani paidaa karne ke liye kisi ko datura khilaa diya jaataa he jisase uski mrityu ho jaati he to yah aparaadh maanavwadh he. kabhi-kabhi yah nishchit karnaa kathin ho jaataa he jab apane aparaadh ke chihn chhipaane ke liye ek vyakti kisi kii jaan le letaa he jise vah mrit samajhataa he. udhaahranswaroop a, ba ko jaan se maarane ke iraade se uske sir par teen prahaar karata he. falswaroop ba behosh hokar gir padataa he yadhyapi vah mara nahin he. a usko mrit samajhakar aparaadh ke saare pramaan nasht karne ke liye us jhopadi main aag laga detaa he jisamen ba padaa he. doctor sakshya yah he ki mrityu jalane se hui he, praharon se nahin. bombai ucch nyaayalay ne "samrat banaam khand' main bahumat se yah nirnay diya tha ki a hatya karne ke praytn kaa apradhi he, hatya kaa nahin. asahmat nyaayadhish shri parson ne usko is aadhaar par hatya kaa apradhi hona hona nishchit kiya ki donon kaary - prahaar karnaa or jhopadi jalaana ek duusare se itani ghanishthata se sambhddha hai ki ve ek hi prakriya - mritak kii jaan lene - ke ang hai. hamaare desh ke anek ucch nyaayalayon ne nyaayadhish shri parson ke is mat kaa samarthan kiya he or jisko privi concil ne "meri banaam maharani' 1. e.i.aar. 373 main sweekaar kiya he.
 dwitiya shrenee main dhara 300 ke paanch apwaadon ke antargat aanevaale maamle aate hai jinhen jaan lenaa kehete hai : 
  uttejnaa main aakar, athwa 
  nijee raksha ke adhikaar kaa atikaraman karke athwa 
  sarkari karmchaaree dwaara apane adhikaron kaa atikaraman karke, athwa 
  bina purv vichaar ke yakaayak sangharsh hone par, athwa 
  anumati se jaan lenaa. 
 jaan lene ke in sabhi maamalon main maanavwadh athwa abhiyojya nar hatya kaa, jo hatya kii shrenee main nahin aati, chota aparaadh hota he.
 hatya athwa abhiyojya narhatya kaa praytn - hatya kaa praytn ek pruthak aparaadh he or iske liye dhara 307 ke antargat dand diya jaataa he. is aparaadh ko siddh karne ke liye swayan praytn se hi mrityu hone kii sambhaavna honi chahie, agar kisi paristhitivash isko karyanvit hone se na roka jaae isamen do baaten siddh honi chahie : 
  jaan lene kaa iraadaa or 
  abhikarta kii cheshtaa shakti ke swatantra rahakar kisi paristhiti ke kaaran us iraade kii asafalataa. 
 isi prakaar abhiyojya narhatya karne kaa praytn dhara 308 ke antargat dandaneey he.
 aatmahatya swayan apni jaan lenaa he. aatmahatya kaa apradhi dandaneey nahin he kyoki apradhi jivit hi nahin bachataa. keval aatmahatya kaa praytn dhara 305 or 306 ke atargat dandaneey he. aatmahatya saadhaarant: vittiya vinaash, paariwarik kalah, niraashrayata, shaareerik santaap athwa prem kii asafalataa aadi ke kaaran kii jaati he. iske liye goli maarane, phaansi par latakane, jehar khaane, pani main doobane, aag main jalane, galaa kaatane jaise sadhano kaa prayog kiya jaataa he.
 hatya karne ke praytn kii apeksha aatmahatya ke praytn ke liye dand halkaa he kyonki vidhi yaa kanoon aatmahatya ko dand kii apeksha dayaa kaa adhik upyukt vishay maanata he.
 bhrunahatya bhrun athwa garbhasth shishu kaa vinaash he. yah aparaadh ahastkshepya he arthath police us samay tak apradhi ke viruddh karrwai nahin kar sakati jab tak iske bare main shikaayat na kii jaae.
 garbhasth shishu kii maan bhi is aparaadh ke liye dandaneey he basharte sadbhaavnavash uske jivan kii raksha ke liye garbhpaat na karaayaa gaya ho. yadi maan nahin jaanati ki usko koi garbhanashak oshadhi khilaai gai he to vah dandaneey nahin he. sab aise aparaadh dhara 312 se lekar 314 ke antargat dandaneey hai.
 yah aparaadh bachche kaa parityag karne athwa uske janm ko chhipaane tathaa usko phenk dene se hota he. saadhaarant: haraami bacchon ke mata-pita yah aparaadh karte hai kyonki ve apane aniatik kaary ke pramaan ko saarvajanik drushti se chhipaane ke liye chintit rahete hai. sankatagrast mata-pita bhi aisa kaary karne ke liye jhuk sakate hai.
 janm ke baad jab tak bachche main vivek nahin aa jaataa arthath 12 varsh kii avasthaa tak vidhi usko sangrakshan pradaan karti he. isliye yadi uskaa pita athwa mata athwa abhibhavak usko kisi jagah chhod aata he to use dand miltaa he. yadi baccha is prakaar parityag kiye jane se mar jaataa he to apradhi, jaisi bhi sthiti ho, hatya athwa abhiyojya narhatya ke liye dandaneey hota he . bachche ke paalanposhan kaa praathmik uttardaayitv mata-pita par hota he, jo usko astitv main laate hai isliye yadi ve apana yah kartavya nahin paalan karte to aapraadhik vidhi unako dand detii he.
 shishuhatya kaa doosraa pahalu navjaat shishu ko chhipaana he. yah dhara 318 ke antargat dandaneey he. sabhi deshon main vidhi kii saamaanya niti yah he ki janm or mrityu kaa purna rup se prakaashan hona chahie. isliye shishu ko gupt rup se phenkna ndehjanak kaary he or falswaroop dandaneey he. is aparaadh ke liye gopneeyata or parityag donon kaa hona aavashyak he.
 maanav sharir kii suraksha ke prati aparaadh kaa, gambhirtha kii drushti se, doosraa sthaan he. is prakaar ke aparaadh do prakaar ke hote hai : chot, maamuli yaa sakht or akraman.
 yadi kaai vyakti kisi duusare main shaareerik pidaa, rog athwa nirbalata utpann karata he to uske liye kaha jaataa he ki usne chot pahunchaai. gambhir chotein sakht kehalaati he. is aparaadh ke liye maansik tatv bahut aavashyak he. duusare shabdon main, apradhi main yaa to chot pahunchaane kaa iraadaa hona chahie athwa vah yah jaanata ho ki uske kaary se chot pahunchne kii sambhaavna he or aisi chot avashya pahunchaai jaani chahie.
 maamuli athwa sakht chot chot pahunchaane ke sadhano, jaise ghaatak hathiyaar, agni tathaa aise hi upkarnon ke upyog; athwa isko pahunchaane ke liye sampatti chhinane, yaa avaidhash kaary karne yaa sarkari karmchaaree ko apana kartavyapaalan karne se raakane ke apradhi ke uddeshyon ke anusaar gurutar ho jaati he. aise maamalon main gurutar dand diya jaataa he. is prakaar maamuli athwa sakht chot kaa aparaadh halkaa ho jaataa he yadi yah gambhir yaa aakasmik uttejnavash athwa bina vichaare athwa asaavadhaaneevash pahunchaai jaati he. aise maamalon main halkaa dand diya jaataa he.
 kisi duusare vyakti par apni shakti ke prayog ko bal kaa prayog kehete hai. yah prayog pratyaksh athwa apratyaksh ho saktaa he, kintu duusare yaa kisi anya vastu main gati kaa aana, gati kaa ruk janaa yaa gati main parivartan hona aavashyak he. bal us samay aparadhaatmak bal ho jaataa he jab iskaa prayog 
 koi vyakti us samay akraman kaa aparaadh karata he jab vah 
 akraman kaa aparaadh us samay gurutar ho jaataa he jab yah 
 in paanchon dashaon main gurutar dand diya jaataa he. isi prakaar akraman kaa aparaadh halkaa ho jaataa he, agar yah gambhir athwa aakasmik uttejnavash kiya jaataa he.
 prayek vyakti kaa sharir pavitra or swatantra samajha jaataa he or isiilie kanoon usko dand detaa he jo uski vyaktigat swadhinata ko sankuchit karata he, yadhyapi yah ho saktaa he ki uske sharir ke viruddh uskaa koi abhipraay na ho. aise aparaadh do prakaar ke hote hai : 
  anuchit pabandi or anuchit kaid jinke kaaran avaagaman kii swatantraaa par prabhaav padataa he or 
  balapaharan tathaa tatsam aparaadh, jo purna rup se shaareerik swadhinata ko prabhavit karte hai.
 in aparaadhon kaa sambandh vyakti ke avaagaman kii swatantraaa main hastkshep karne se he. anuchit pabandi main avaagaman kii swatantraaa par aanshik roak rahati he. is aparaadh main do tatv rahete hai : 
  swecchit rukaawat daalana or 
  is prakaar kisi vyakti ko us disha kii ore jane se rokna jidhar usko jane kaa adhikaar he. 
 udhaahranswaroop a us raste main rukaawat daalata he jisapar ja ko chalane kaa adhikaar he or is prakaar vah ja ko us raste par jane se roktaa he. aisi dasha main a anuchit pabandi kaa aparaadh karata he. pabandi shaareerik or vyaktigat honi chahie.
 anuchit kaid main vyakti ke avaagaman par purna rup se rukaawat rahati he. anuchit kaid main rakhaa gaya vyakti parisimit kshetra ke baahar nahin ja saktaa. udhaahranswaroop koi jail doctor kisi bandi ko enima dene ke liye ek kothri main band rakhata he. aisi dasha main vah anuchit kaid kaa apradhi he. 
  anuchit rup se kaid karne ke samay ; yaa 
  kaid karne kii jagah kii gopneeyata ; athwa 
  rihaai ke liye bandi pratyakshikaran aadesh jari kiye jane par kaid kii avaidhta ; athwa 
  kaid ke uddeshy, jaise sampatti kaa einthna ; 
 ke anusaar athwa agar jabardastee ikbaal karana uddeshy ho, kaa anuchit kaid kaa aparaadh gurutar ho jaataa he.
 aise aparaadh paanch prakaar ke hote hai : k. balapaharan, kha. balaat apharan, ga. avaidh anivaary shram, gha. daastaa or ng. aniatik kaary ke liye avyask kaa kray vikray.
  balapaharan - balapaharan kaa shabdic arth bachche ko churaana he. angreji vidhi ke antargat yah vyakti kii swadhinata kii apeksha abhibhavak ke adhikaar kaa atikaraman adhik samajha jaataa he. isamen maanav swadhinata ko isliye kshati pahunchati he ki apahrit balak vyaavhaarik rup main ek aise vyakti ke niyantran or nigaraanee main rahata he jo uskaa vaastavik abhibhavak nahin hota.
 balapaharan do prakaar ke hote hai : bharat se or vaid abhibhavakta se, yadhyapi ye donon aparaadh ek duusare main upasthit rah sakate hai. bharat se balapaharan, vayaskon tathaa avyaskon donon kaa unke abhibhavakon athwa swayan unki rajamandi ke bina ho saktaa he, jabaki balapaharan avyask kaa arthath 16 varsh se kam ke ladke athwa 18 varsh se kam kii ladki athwa kisi bhi umr ke veikshipt vyakti kaa vaid abhibhavakta se ho saktaa he. is aparaadh main aparadhaatmak iraadaa aavashyak nahin. is aparaadh ke aavashyak tatv is prakaar hai : 16 varsh se kam ke ladke athwa 18 varsh se kam kii ladki ko athwa kisi veikshipt vyakti ko vaid abhibhavak ke sangrakshan se bina uski rajamandi ke le janaa.
 kha. balaat apharan - jab koi vyakti kisi duusare vyakti ko kisi sthaan se jane ke liye takat se baadhya karata he athwa prapanch se phusalaata he to yah kaha jaataa he ki usne us vyakti kaa balaat apharan kiya . balaat apharan ek sahaayak aparaadh he. jab yah dhara 364 tathaa aage kii dhaaraon main ullikhit uddeshyon se kiya jaataa he to yah dandaneey hota he.
 balapaharan athwa balaat apharan kaa aparaadh gurutar ho jaataa he or uske liye gurutar dand diya jaataa he yadi vah nimnlikhit uddeshyon se kiya jaataa he - 
  hatya karne ke liye, udhaahranswaroop kaali devi ko prasann karne kii garaj se uski bali chadhaane ke liye; athwa 
  gupt rup se yaa anuchit rup se kaid karne ke liye ; athwa 
  kisi stri ko vivaah ke liye baadhya karne yaa nishiddh sambhog ke liye jabardastee karne yaa phuslane ke liye ; athwa 
  das varsh se kam ke bachche ke sharir se chal sampatti churaane ke liye ; athwa 
  kisi stri ko aapraadhik dhamkee, adhikaar ke durupyog athwa balaprayog ke kisi duusare tareeke dwaara nishiddh sambhog ke uddeshy se kisi sthaan se jane ke liye baadhya karne ke liye ; athwa 
  18 varsh se kam kii avyask ladki ko, is iraade se athwa is jaankaree main kisi usko nishiddh sambhog ke liye baadhya kiya jayega athwa phuslaaya jayega kisi sthaan se jane ke liye baadhya karne ke liye ; athwa 
  21 varsh se kam kii ladki kaa bharat se baahar kisi desh se athwa jammu tathaa kashmir se aayaat karne ke liye, is iraade se yaa is jaankaree main ki uskon nishiddh sambhog ke liye, is iraade se yaa is jaankaree main ki usko nishiddh sambhog ke liye, is iraade se yaa is jaankaree main ki usko nishiddh sambhog ke liye baadhya kiya jayega, athwa 
  kisi vyakti ko sakht chot pahunchaane, das banane athwa vyabhichaar ke liye, athwa 
  kisi vyakti kaa chhipaakar rakhane athwa kaid karne ke liye .
 ga. avaidh anivaary shram - vyaktigat swatantraaa manushya kaa swanihit adhikaar he. isiilie koi bhi yahan tak ki rajya bhi, usko uski ichha ke viruddh, saarvajanik hit ko chhodkar, sevakaarya karne ke liye majaboor nahin kar saktaa. isiilie sevakaarya karne ke liye baadhya karnaa dandaneey he . is aparaadh ke liye teen tatv aavashyak hai. shram, anivaaryta or avaidhta. "shram' shabd kaa arth shaareerik or maansik donon parishram he, udhaahranswaroop khair khodna, geet gaanaa, athwa chitra bananaa. bharat ke samvidhan ke anuchhed 23 ke anusaar bhi maanav-kray-vikray tathaa begaar athav jabardastee kaary karaane ke isi prakaar ke tareeke nishiddh hai.
 gha. daastaa - bhartiya dand samhita ke anusaar daason kaa kray vikray dandaneey he. daastaa ke antargat do tatv hai : kisi vyakti ke jivan kaa kray vikray or kisi ko kaam karne kii swadhinata se vanchit karnaa.
 bharat main das pratha prachlit thi, jo 1843 i. ke adhinium 5 se samaapt kar di gai thi. ab is adhinium kii vyavasthaayen bhartiya dand samhita kii dhara 370 main sammilit kar lee gai hai jiske anusaar kisi vyakti kaa das ke rup main kray, vikray, aayaat athwa niryaat dandaneey he. jo koi bhi adatan dasavyapaar karata he vah dhara 371 ke antargat dandaneey he.
 ng. aniatik kaary ke liye avyask kaa krayvikray - aniatik kaary ke liye avyask kaa kray or vikray donon bhartiya dand samhita ke antargat dandaneey hai avyaskon ke vikreta dhara 372 ke antargat or kreta dhara 373 ke antargat dandaneey he. yahan yah ullekhneey he ki 18 varsh se kam kii ladki kaa vikray maatr us sthiti main aparaadh nahin he jab vah god lene athwa vivaah ke liye kiya jaataa he.
