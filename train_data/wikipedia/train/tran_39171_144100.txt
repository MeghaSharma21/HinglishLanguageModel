 dow nagendra hindi ke pramukh aadhunik aalochakon main the. ve ek sulajhe hue vichaarak or gahare vishleshak the.
 apni sujh-boojh tathaa pakad ke kaaran ve gaharaai main paithkar keval vishleshan hi nahin karte, balki nayi udbhaawanaaon se apane vivechan ko vicharottejak bhi bana dete the. uljhan unamem kahin nahin thi. 'saadhaaraneekaran' sambandhi unki udbhaawanaaon se log asahmat bhale hi rahe hon, par uske kaaran logon ko us sambandh main naye dhang se vichaar avashya karnaa padaa he. 'bhartiya kavy-shaastra' kii vidvattapurna bhoomika prastut karke unhone hindi main ek bade abhaav kii purti kii. unhone 'paashchaatya kavyashastra : siddhant or vaad' naamak aalochanatmak kriti main apni sookshm vivechan-kshamta kaa parichay bhi diya. arestu ke kavyashastra kii bhoomika-ansh unka sookshm pakad, baarik vishleshan or adhyavsaay kaa parichaayak he. bich-bich main bhartiya kavy-shaastra se tulana karke unhone use or bhi upyogi bana diya he. unhone hindi myth ko bhi paribhaashit kiya he.
 unka janm march, 1915 i. main atarauli main hua tha. unhone angrezi or hindi main em.e. karne ke baad hindi main di.lit. kii oopaadhi bhi lee.
 da nagendra kaa saahitiyik jivan kavi ke rup main aarambh hota he. san 1937 i. main unka pehla kavy sangrah 'vanbala' prakashit hua. isamen vidhyaarthikal kii geeti-kavitaayen sangrahit hai. em.e. karne ke baad ve das varsh tak dilli ke kamrs college main angrezi ke adhyaaapak rahe. paanch varsh tak 'aal india radio' main bhi kaary kiya. baad main ve dilli vishvavidhyalay ke hindi vibhaag main adhyaksh pad se nivrutt hokar vahiin rahane lage the.
 27 oktober 1999 ko nai dilli main unka nidhan hua.
 da nagendra kii style tarkpurna, vishleshnatmak tathaa pratyaayak he. yah sab hote hue bhi usamen sarvatra ek prakaar kii anubhutyaatmak sarasata milti he. ve apane nibandhon or prabandhon ko jab tak apni anubhuti kaa ang nahin bana lete tab tak unhen abhivyakti nahin dete. atah unki samikshaon main visheshrup se nibandhon main bhi sarjana kaa samavesh rahata he. 
 'sahitya-sandesh' main prakashit unke lekhon ne unki ore logon kaa dhyaan aakrisht kiya. unki teen aalochanatmak kritiyaan prakashit huin - 'sumitranandan pant', 'saket- ek adhyayan' or 'aadhunik hindi naatak'. pehali pustak kaa pathakon or aalochakon ke bich khub swaagat hua. ve angrezi ke shreshth aalochakon kii kritiyon se prabhavit the or un kritiyon kii tarah hi ve ucchstareey samiksha-pustak prastut karnaa chaahate the. 'saket-ek adhyayan' par is manovriti kaa spasht prabhaav dekha ja saktaa he.
 'aadhunik hindi naatak' main unke aalochak swaroop ne ek nayaa mode liya or ve frydiya manovigyaan ke kshetra main aa gaye. unhone frid ke manovishleshan shaastra ke aadhaar par naatak or naatakakaron kii aalochanaayen likhin. baad main kroche aadi ke adhyayan ke falswaroop unka jhukaav saidhantik aalochana kii ore hua. 'reeti-kavy kii bhoomika' tathaa 'dev or unki kavita' ke bhoomika bhaag main bhartiya kavy-shaastra par vichaar kiya gaya he, jisamen unke manovishleshan-shaastra ke adhyayan se kaafii sahaayta mili he.
 nagendra multah rasvaadi aalochak hai, ras siddhant main unki gahari aasthaa he. frid ke manovishleshan-shaastra ko unhone ek upkaran ke rup main grahan kiya he, jo ras siddhant ke vishleshan main poshak kii siddh hua he. hindi kii aalochana par acharya ramchandra shukla kaa gaharaa prabhaav padaa he or sach puuchhie to aaj kii hindi- aalochana shukla ji ke siddhanton kaa aglaa kadam hi he. nagendra par bhi shukla ji kaa prabhaav padaa. unhone swayan sweekaar kiya he ki ras-siddhanton kii ore unke jhukaav ke mul main shukla ji kaa hi prabhaav he. nagendra ji kavy main ras-siddhant ko antim maanate hai. iske baahar na to ve kavy kii gati maanate he or na sarthakata.
 paurasty aacharyon main ve bhattnayak or abhinavgupt se vishesh prabhavit hai or paashchaatya aalochakon main kroche or ai.e. richards se. unhone bhartiya tathaa paashchaatya kavy-shaastra donon kaa gaharaa alokan kiya he. donon ke tulanaatmak adhyayan ke aadhaar par unka kahana he ki saidhantik aalochana ke kshetra main bhartiya-kavy shaastra pashchimi kavy-shaastra se kahin aage badha hua he.
 bhartiya or paashchaatya aacharyon ne kavy-bodh ke sambandh main alag-alag paddatiyaan apanaai hai. bhartiya aacharyon ne kavy-charchaa karte samay sahryday ko vivechan kaa kendriya vishay mana he to paashchaatya aacharyon ne kavi ko kendriya vishay maanakar srijan-prakriya kii vyakhya kii he. ye donon drushtiyaan ek duusare kii poorak hai, apane aap main prayek ekangi hi rah jaati hai. nagendra ne in donon paddatiyon ke samanvay kaa prayaas kiya he.
 aapaki anya moulik rachanaaon main 'vichaar or vivechan', 'vichaar or anubhuti', 'aadhunik hindi kavita kii mukhya pravritiyaan, 'vichaar or vishleshan', 'arestu kaa kavyashastra', 'anusandhan or aalochana', 'ras-siddhant, 'aalochak kii aasthaa', 'aasthaa ke charan', 'nayi samikshah naye sandarbh, 'samasya or samaadhaan' pramukh hai.
