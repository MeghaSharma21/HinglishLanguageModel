 vicitra veena ek taar se bajane vaala vaadya he jiskaa prayog hindustani sangeet main kiya jaataa he. yah karnataka sangeet main prayog hone vaale gottuwadyam ke samaan hota he. isamen koi frats nahin hote hai or ek slide dwaara bajaayaa jaataa he.
 vicitra veena pracheen ekatantri veena kaa aadhunik rup he. yah ek chaude, fretahin kshaitij bhaag yaa par, jo ki teen fit lanbaa or chah inch chaudaa hota he kaa bana hota he. isamen do pratidhwanit tumbe hote hai, jinamein hathi daant se alankaran kiya hita he or dand ke donon chhoron par neeche kii ore se jude rahete hai. vaadya kaa upree tang sira praayah mayur akruti main dhalaa hota he.
 is vaadya main chaar mukhya bajaane ke taar evam paanch gaun taar hote hai. gaun taron ko chikaari kehete hai. in taron ko khuli anguli se drone prabhaav diya jaataa he. inke neeche 13 chimpethatic taar hote hai, jo upyukt raagon ke liye tund rahete hai. veena main paanch saptak hote hai. ise bajaane ke liye sitar bajaane vaale mizrabon jaise hi plactrum daaen haath kii madhyamaa evam tarjani anguliyon main pahane jate hai or taron ko chhedaa jaataa he. inke alaava ek kaanch kaa batta baayen haath se mukhya taron par firaaya jaataa he jisase lay banati he. taron main batte ke bich gharshan ghataane ke liye un par nariyal kaa tel lagaaya jaataa he. 
 veena kaa prayog praayah dhrupad style ke gayan kii sangat ke liye kiya jaataa he or isamen theka yaa jatilta adhik maanya nahin he. iskaa punaroddhar evam punarprayog karne kaa shrey laalamani mishra ko jaataa he. inhone hi isko bajaane kii takanic viksit kin evam mishravani kii rachanaaen kin; tathaa inke putr gopal shankar mishra ne iske pradarshan ko saarvajanik kiya.
