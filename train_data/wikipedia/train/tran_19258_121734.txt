 sahitya chaahe vah kisi bhi desh athwa bhashaa kaa ho, vah apane loksahitya or usamen maujuud jansanvaadan kii kala kaa sadaiv rini rahaa he. apni mukhya preranaon ke liye aadhaar-saamagree vah shruti parampara se grahan karata he. saamaajik kartavyon-dayitvon ke samhitakaran kaa kaary bhale hi vidwatvarg karata rahaa ho kintu uske paalan, sangrakshan tathaa desh-deshaantar tak failaav kaa kaary lok ke hisse hi aata he. atah jis desh kaa loksahitya samrudh he vahaan samskruti or paramparaon ko bachaane-nikhaarane ke saath-saath nae gyaan ko aatmsaat karne main apekshaakrit kam samay lagata he. bharat main to shiksha kii parampara hi gurukulon se nikali he. satya kii khoj ke liye na jane kitne nachiketao ne is desh main raaj-paat chode hai. yah baat alag he ki vidhivat shiksharjan kii suvidha pehle samaaj ke vishisht virgon tak hi simit thi. jiske dushprinamvash karn or eklavya jaise jigyaasuon kii gyaan kii talash antat abhipsa hi siddh hoti rahi he. shiksha-vanchit varg ke liye jansanvaadan kii kala kaa mahatva samaaj ke baaki logon kii apeksha kahin adhik tha. visheshkar saamanti daur main jab prakaashan kii duniya aaj jitani badi or samathryavan nahin thi, saamaajik sambandhon, vargeey jatilta ke chalate jansankhya ke bahulansh ko sansadhano se vanchit kar diya jaataa tha. tab jansamanya kii manoranjan-sambandhi aavashyaktaa ko puraa karne, anubhav tathaa gyaan kii paramparaon ko agali peedi tak le jane or unhen sahejkar rakhane ke liye jansanvaadan kii kala kaa sahaara liya jaataa tha. kaha ja saktaa he ki itihaas, parampara, vyavhaar, saanskrithik pratikon evam mithkon ko sangrahntiya banane tathaa unka anveshan-vishleshan karne ke liye bauddhikon ne ek ore jahaan shastray ganrathon kii rachana kii, vahiin unhen lokmanas tak pahunchane or janajivan kaa hissaa banane ke saath-saath lokranjan ke liye kissagoi kii kala kaa vikaas hua.
 kissagoi kii shuruyaat kab or kahaan par hui iske bare main thik-thik bataa paanaa to sambhav nahin he. keval anumaan hi lagaaya ja saktaa he. sabhyataa ke aarambhik daur main jab manushya ne kisi anokhi vastu, praani yaa ghatana ke bare main kuch badha-chadhaakar, katipay rochak andaaj main or lokranjan kii vaanchhaa ke saath bayaan karne kii koshish kii hogi; to swaabhaavik rup main baaki logon main uske kahan ke prati lalak paidaa hui hogi. parinamtah un anubhavon ke prati samuhik jigyaasa tathaa unako rochak andaaj main, baar-baar sune-kahe jane kii parampara kaa vikaas hua. usamen kalpana kaa anupaat bhi uttarottar badhata chalaa gaya. isi se loksahitya or kissagoi kii kala kaa vikaas hua. ab sawaal uthta he ki kissa or kissagoi hai kya? 
 kahani kaa bada swaroop aisa jo apekshaakrit lambey samay tak chale, jiske kathanak main kai mode, charitron ke takaraav, bhaawanaaon ke utaar-chadhaav, maansik udwelan or vichaaron kaa sangharsh ho, vah kissa kii koti main aata he. ise baat athwa batakahi ke naam se bhi janaa gaya he. kissa ekal kathanak pradhan bhi ho saktaa he or bahukthankon kaa samucchy bhi. kabhi-kabhi pradhan kathanak ke ird-gird vividh bhav-bhangimaaon se bharpoor kai laghu kahaniyaan lapet di jaati hai. choti-choti kahaniyon ko gunfit kar bade kathanak kaa rup dene or unhen kissagoi main dhaalane kii parampara duniya ke praayah sabhi deshon main, na keval maujuud balki lokapriy bhi rahi he. unka swaroop bhi samay or paristhatiyon ke anusaar adalata-badalata rahata tha. kissago apni yogyata or kalpanaashakti ke dam par unhen or adhik rochak tathaa smaraneey banane ke liye aavashyaktaanusaar pherbadal karata rahata tha. 
 bandhe-bandhaae shabdon main kahen to kissagoi kalpana ke rasaatmak kahan kii kala he. jisase ham sabhi kaa vaasta padataa rahata he. maa kii lori ke saath-saath...jab balak shabdon kaa arth pahchaanana shuru karata he, shaayad tabhi se. kissagoi ko lekar bachapan se shuru hua sammohan tajindagi kam nahin hota. isamen kalpana kaa maadhurya bharaa hota he. aisa laalitya samahit hota jisamen aakhar bolne lagate hai. shabdon ko jubaan mil jaati he. arth swayan mukhar ho uthte hai. kaalpanik hone ke baavjood uskaa varnan itnaa pramanik, rasmay or jeevant hota he ki shrota uske pravaah main bahe chale jate hai. lekhan ke sandarbh main yah ek vishisht style he. jisamen kathakaar apane pathak ke saath sambodhan kii sthiti main hota he. likhane ke bajaae vah kahani ko kahata he. kathy main kissago kii rachanaatmakataa bhi shaamil ho jaati he. jisase rachana main naad saundarya swaabhaavik rup se utar aata he or uski grahyata bad jaati he. parinamtah pathak-shrota ko apekshaakrit adhik anand or tripti kaa anubhav hota he. lokparampara main maanya kissagoi hi shastray bhashaa aakhyaan ban jaati he.
 jansanskruti main kisse-kahaniyon kaa bahut hi mahatva rahaa he. praayah samaaj ke bade-boode hi kissago kii jimmedaari ko sambhalate the. kai baar yahi kala logon kii jeevika kaa aadhaar bhi ban jaati thi. acchhee kahani ke saath sunaane kii behtareen kala sone par suhaage kaa kaam karti he. aise prratibhavan kissago bhi rahe hai jo bina kisi purv taiyaari ke sirf apni kalpanaashakti ke bal par, ek sutra thamkar kahana prarambh karte or baat/bahakahi badhate-badhate mjedaar kahani yaa kisse kaa rup le leti thi. paaramparik gramin jivan main naitik evam saamaajik chetana itani pragadh thi ki vyaktimaatra unase vichlan ke khataron ko na keval pahachaanata tha, balki yathasambhav usase dur rahane kaa prayaas bhi karata tha. naitik evam saamaajik moolyabodh se parichit karaane ke liye use sahitya jaise kisi bahyah upkram kii aavashyaktaa utani nahin thi; jitani ki aaj mahasoos kii jaati he. tab yah kaary dharm evam lokachar se jude vividh madhyamon dwaara sampann hota tha. duusare shabdon main sahakaar evam sashastitv ko samarpit tab ke gramyahjivan main saamaajik mulya, manas ke saath-saath viksit hote the tathaa unke bich dwait kii sthiti kam hi utpann hoti thi. nishchay hi jansanvaadan kii kala jiskaa ek rup kissagoi bhi he, kaa isamen bahut bada yogadan tha. or sanchaar madhyamon ke atirek ke bich, kam hi ho, magar aaj bhi usee tarah bana hua he. 
 chepal samskruti krishi samaajon kii pahchaan rahi he. har gaanv main ek chepal hona anivaary tha. yahi nahin chepal ke kshetraphal uske nirmaan main prayukt saamagree, vaastu-shilp aadi se gaanv-bhar ke maan-maryaada kaa nirdhaaran hota tha. inhen chapaalon par kissagoi kii kala khub fali-phuli. lekin kissago ke liye jaruri nahin tha ki apni hunarpeshi ke liye chepal ko hi chune. garmiyon main pedo kii chhaanv tale maveshi charaate hue, barsaat main khule aasmaan ke neeche rimjhim buundon kaa anand lete hue, sardi main gaanv ke tirahon-chairahon par alaav tapate hue, abhavagrast jhonpadiyon main raat bitaate samay kisse-kahaniyon ke anwarat daur chalate hi rahete the. kissagoi ke prati anuraag samaaj ke kisi khaas varg yaa samudaay tak simit nahin tha. balki samaaj ke praayah sabhi varg isamen ruchi lete the. kuch logon kii jeevika to raja-maharaajaaon ko kissa sunaane se hi chalati thi. iske bhi kai pramaan hai ki puraane jamaane main badshaah ke darbar main kuch aise hunarmand log bhi hote the; jo unhen or unke shahjadon ko sirf kisse-kahani sunaaya karte the. safal kissago ko apni jeevika ke liye bhatakana nahin padataa tha. sashastitv or aparigrah ko samarpit lokbhaavna uski jaruraton kii bharpai ke liye koi na koi vidhaan garh hi leti thi. aasapaas ke gaanvon se unke liye bulaave aate hi rahete. thalwaar ke dinon daksh kissago doordaraj ke gaanvon kii saiyr kar aate. 
 kisi meley, parv-tyohaar athwa vivaahadi ke avasar par aise kalakaar jab kahin pahunchate to vahaan dhooma much jaati thi. din-bhar ke kaam ke baad apane anubhav or sukh-dukh baantne ke liye log unke paas jutane lagate. jahaan mausam, vibhinn saamaajik sthitiyon par vichaar-vimarsh ke alaava, manoranjan kaa khyaal bhi rakhaa jaataa tha. jisamen gadhy or padya donon prakaar kii prastutiyaan sthaan paatin. padya rachanaaon main dhola-maaru, aalha, ramayana aadi pramukh thim to gadhy main mukhyatah kisse sune-sunaae jate the. jinamein aliff-laila, kissa tota-maina, sahasr rajaneecharitra, dastaane chaar darvesh, singhaasana batisi, vaital pachisi, kathasaritsagar, jataka kathaayen aadi pramukh the. ye kisse jansamanya main behad lokapriy the tathaa bhinn-bhinn roopon main bina unke mul strot ko jane, sune-sunaae jate the. yahi nahin avasar ke anuroop rochakata evam aakarshan banaae rakhane ke liye kissago unamem apni ruchi evam pratibhanuroop badlaav karne ko bhi swatantra rahete the. kuch kisse gadhy tathaa padya donon hi rup main prrrachlit the tathaa yah kissago-kalakaar kii yogyata tathaa shrotaaon kii pasand par nirbhar karata tha ki vah prastutikaran ke liye kis vidha kaa chayan karte hai. 
 kathanak praayah shrotaaon ke jane-pahachaane hote the. unki moulikta ke prati kissago kaa koi daawa bhi nahin hota tha. moulik hota tha kisse ke prastutikaran kaa andaaj. ucch kalpanaashakti, moulik style, dilkash sampreshan or paatro kii andruni jaddojahad ko ubhaarne main safal kalakaar hi janamanas ko apane jaadui prabhaav main laane main kaamyaab rahete the. usee ke aadhaar par unki shreshthata ke daawey kaa nirdhaaran hota. samaaj main kissagoi kii parampara ke sampusht hone kaa hi parinaam tha ki ramcharitamanas kii shuruyaat tulsidas kakbhushundi ke mukh se karaate hai. gita jaisi gahan-gambhir darshanik gaveshna kaa avataran shrikrishna ke mukh se hota he, arjuna vahaan maatra shrota he. puri mahabharat sanjay kaa ‘kathan’ he. kissagoi style ke aadhunik gadhyakaron main devakinandan khatra, premchand, pandeya bechan sharma ‘ugr’, amritlal nagar, vijaydaan detha aadi kii lokapriyata kaa yahi rahasy he. markhej ke gadhy main maujuud jaadui yatharthwaad darasal kissagoi kaa vah laalitya hi he; jisaki aaj puri duniya divaani ho rahi he.
 lokachar kaa anivaary hissaa hone ke kaaran jaruri he ki kissago ko lokmanas kii acchhee parakh ho. use lokaruchi ke anusaar vishyon ke chayan kii kala aati ho. dhyatavya he ki kissagoi kaa vikaas samuhik manoranjan kii kala ke rup main hua he. kahan ke bheetar hi samooh ke prati sambodhan kii bhaavana chhipi he. manushya ek saamaajik praani he. uske sukh-dukh saajhe hai. isliye manoranjan athwa lokranjan ke madhyamon par sabhi kaa adhikaar ekasmaan hota he. kissago yah maanakar chalata he ki vah dusron ke, jo asal main uske apane hi samaaj kaa hissaa hai, kalyaan kaa hetu he. tabhi vah prastutikaran ke liye aksar bagaiyr kisi laalach ke, keval apnatv evam sauhaard-bhaavana ke saath prastut hota he. janakalyaan kii bhaavana or uske liye nishaklush samarpan hi kissa or kissagoi ko sarvaswikaarya or upyogi banaata he. pustakon main haalanki kissagoi keval ek style ke rup main maujuud rahati he. or unase guzarate samay pathak praayah akelaa hi hota he. kintu uskaa prastutikaran samuhik sambodhan hi hota he, jahaan lekhak likhane ke bajaae sunaata he. jisase pathak ko hameshaa yah anubhuti bani rahati he ki vah akelaa nahin he. apitu brihad samaaj kii ek atimahatvapurn ikai he. kissagoi kaa yahi gun usko sampreshan kii baaki shaileyon se alag or vishisht siddh karata he tathaa uski lokvyapti kii sambhaavnaaon ko badhaata he. atah samuhikta ko kissagoi ke ek aavashyak lakshan ke rup me dekha ja saktaa he.
 samuhikta ke saath-saath sarvloukikta kii bhaavana bhi kissagoi se sambhddha rahati he. yaddhapi duniya ke vibhinn deshon-samaajon kii bhugolic tathaa paristhitigat kaarnon se apni kuch khaas vishistataaen hoti hai. vahi use baaki deshon or samaajon se alag siddh karti hai. iske baavjood alag-alag deshon or samaajon main rah rahe logon ke swabhaav main kuch samanthaayen bhi hoti hai. vahi unhen ek-duusare ke kareeb bhi laati hai. jaise ki naitikta ko lekar duniya ke sabhi samaaj ek jaisaa soch rakhte hai. praayah sabhi maanviya samaajon main pranimatra ke prati karunaa ko udaatt maanviya mulya mana gaya gaya he. isi prakaar daan ko aavashyak kartavya kii sangya sabhi samaajon main praapt he. iske vipareet jhooth, beyimaani, dhokhaa aadi dugurnon ko hey maanate hue inase bachane kii shiksha sabhi samaajon main samaanroop main di jaati he. 
 kissagoi kii safalataa ke liye jaruri he ki uske peeche shaashvat jeevanamoolya or sarvloukikta kii udaatt bhaavana nihit ho. tabhi use vibhinn ruchi or vichaar ke vyaktiyon kaa samarthan mil paata he. isi ke kaaran kissagoi pradhan rachanaaen desh-pradeshon kii simaaon ko parkar duniya-bhar kii yatra karne main kaamyaab siddh hoti hai. is bich unamem haalanki kuch na kuch antar swaabhaavik rup se aa hi jaataa he, magar rachana kii mul aatma praayah aparivartit hi rahati he. praayah vahi vishay kissagoi main sweekaaryata paane main safal rahete hai jo vivaad se pare hon tathaa jinaki saarvkalik upyogita siddh ho chuki ho. yahaan tak ki manoranjan ke str par bhi yah dhyaan baraabar rakhaa jaataa he ki usase kisi vyakti, dharm athwa varg kii bhavanaaen aahat na hon. or vah itnaa ‘balgar’ bhi na ho ki samooh main usko kaha-suna na ja sake. aise vishay jo desh-kaal kii simaaon se pare hon or thode-bahut badlaav ke baad kisi bhi samaaj kii kahani kaa aadhaar ban saken; jinamein anrtnihit satya bahusankhyak samaajon kaa satya banane kii yogyata rakhata ho, kisson main zyada lokapriy maane jate hai.
 kissagoi kaa janm hi lokranjan ke liye hua he. log pramukhtah manoranjan kii talash main kissago ke sampark main aate hai. kisse-kahani main antarnihit mulya uske baad kaa sthaan rahete hai. isliye kissagoi ke aavashyak lakshanon main rochakata bhi vishesh mahatva rakhti he. iske abhaav main kissago kii safalataa sambhav hi nahin he. iskaa arth yah bhi na maan liya jaae ki keval manoranjan hi kissagoi kaa abhisht hota he. jivan or manushyata ke bare koi bhi bayaan tabhi mahatvapurn ban paata he jab vah yaa to kisi auchity kii vyakhya karata ho yaa usase kisi na kisi rup main judaa ho. lokranjan yadi sakaaratmak charitron, ghatnaon par aadhaarit he athwa unhen kisi bhi rup main varenya siddh karata he to shrota/pathak usase saamanytah prerana lete hi hai. atah kisse-kahani main naitikta ke prati aagrahashiltaa sadaiv apekshit hoti he. parantu use iske dabaavaan se sarvatha mukt rahanaa chahie. kisse-kahani main rochakata ke mulya par naitikta kii ghuspaith honi hi nahin chahie. duusare shabdon main gyaan athwa mulya rachanaatmak prastuti ke samutpaada athwa sah-utpaada to ho sakate hai, mul utpaada nahin. agar aisa he bhi to yah kaam itane kaushal se kiya janaa chahie ki pathak athwa shrota ko uskaa abhas tak na ho. yani rachana kaa prastutikaran itnaa sahaj or rasaatmak hona chahie ki vah shrotaaon-pathakon ko apane jaadui aakarshan main baandh le. 
 kissagoi main kamyaabi kaa ek maapdand yah bhi he ki prastutikaran ke dauraan kissago apane pathak yaa shrota ko apane kitne kareeb laane main kaamyaab rahata he. antarangta kaa yahi gun logon ke dilon main kissago ke prati lagaav paidaa karata he. yahi uski lokapriyata ko nirantar aage le jaataa he. safal kissago vahi he jisaki aawaaj ke uthaan ke saath-saath shrota antariksh kii saiyr karne lagen or uskaa tehraav dekhakar unhen vakt tehra-tehra-sa lagane lage. jisaki rachana ko sunate yaa padhate samay shrota/pathak khud ko uske saath itnaa antarang anubhav karen ki kisi tarah ke dwait kii sambhaavna hi na rahe, sirf kissagoi ke pravaah main behate chale jaaen. iske liye kissago ko apane bauddhik aham se kai paaydaan neeche utarkar apane apane shrota yaa pathak se sidhe samvaad karnaa hota he. kisi bhi prakaar kaa vishistataabodh ahmanyata kaa ehsaas kissago kii style ko na keval bojhil bana detaa he; balki shrotaaon/pathakon ko manoranjan ke anya sadhano kii ore bhi dhakel saktaa he. 
 jaahir he ki iske liye prastuti ko bhashaa ke str par bhi sanvarna or tarashna padataa he. sahajabodhya muhaavareydaar bhashaa kaa prayog kissagoi ko nikhaarane main madad karata he. jaisaa ki upar kaha gaya he ki kissa kalatmak kahan kii parampara kaa niksh he. jisamen kissago apane anubhav, gyaan tathaa kalpana ke yoga se itihaas ke kisi ansh, ghatana athwa kathanak ko rochak andaaj main shrota ke samaksh prastut karata he. kuch is tarah ki shrota usamen duubakar rah jaaen. yahaan tak vakt kaa ehsaas bhi unhen na rahe. vah praayah brihad shrotavarg ko sambodhit hota he. jisamen ashikshit bhi ho sakate hai tathaa alag-alag mizaaj or ruchi ke bhi. bhashaai bojhilta, shailigat chamatkaaron athwa vaicharik kattarta kaa kissagoi main koi sthaan nahin hota. sahaj-saral, muhaavareydaar or ravaanagi se bharpoor bhashaa hi kissagoi ke liye upyukt hoti he. is kasuti par khara utarana har achche kissago ke liye ek chunauti hoti he. yah kissago kii apni style, rachanaatmakataa or prastutikaran ke kaushal par nirbhar karata he ki apane pathakon/shrotaaon ko kitna sammohit kar paata he. muhaavaron or lokoktiyon kaa aasaan or avasraanukool upyog use lokapriy tathaa prabhavayukt banaata he. lekh ke is ansh main ham baalsahitya ke sandarbh main kissagoi kii upyogita kaa akalan karenge. yah bhi jaanane kaa prayaas karenge ki kissagoi pradhan rachanaaen bacchon main kyon adhik lokapriy hoti hai. praayah sabhi samaaj langik aadhaar bhedbhaav ke shikaar rahe hai. kissagoi kii kala yadhyapi striyon or bacchon main samaanroop se lokapriy rahi he. kintu paristhitigat antar ke kaaran usamen kinchit bhinnata bhi rahi he. chepal-samskruti kii maryaada yaa uski seemaa ke chalate chapaalon par jawan, bachche or boode to ja sakate the. parantu striyon or chote bacchon kaa vahaan janaa vibhinn kaarnon se nishiddh tha. is kaaran kissagoi kii kala gharon main bhi samaanroop main viksit to hui, parantu kinchit bhinnata ke saath. donon main ek mukhya antar to yah rahaa ki chapaalon par jo kaam praayah daksh kissago athwa manje hue vyakti jo kahani sunaane kii kala main paarangat ho, dwaara kiya jaataa tha. vahiin gharon main yah daayitv dada-daadi, naanaa-nani, buaa yaa aise hi parivaar ke kisi varisht sadsy dwaara uthaaya jaataa tha. kisse-kahani ke madhyam se hi balak ko apni parampara, samskruti tathaa raajnneeti aadi kaa vyaavhaarik gyaan kara diya jaataa tha. bachapan main kisse-kahani ke prati janma anuraag hi vyakti ko kissagoi ke charchit thikaanonµ jaise chairahon, chapaalon tathaa aise hi anya saarvjaanik sthalon tak le jaataa tha. jabaki paristhatigat antar ke kaaran gharelu prastutiyaan praayah chote-chote kisson tak hi simit rah jaati thim. aksar chapaalon par sunaae jane vaale bade kisse sankshipt rup lekar baat yaa batakahi kaa rup dhaaran kar lete the. haalanki unamem bhi kissagoi kaa jaadu puri tarah vidyaman rahata tha. kaha ja saktaa he ki praarambhik shikshan-sanskaar ke saath-saath kissagoi ke liye utsuk maanas, uske prati anuraag or aakarshan ghar ke angan, mata kii god se hi paidaa hone lagata tha or balak unheen ke madhyam se baahar kii duniya ko samajhane kaa prayaas karata tha. 
 kissagoi kaa hi kamaal he jiske kaaran beete jamaane main bina kisi prakaashan suvidha, sanchaar madhyamon ke bhi kahaniyaan dur-daraaj ke deshon tak kii yatra kar aati thim. puraa loksahitya dekha jaae to kissagoi kii kala kaa rini he. kissagoi kii lokapriyata or pahanch ke kaaran hi panchatantra kii kahaniyaan aaj duniya-bhar ke sabhi deshon main na keval prachlit hai balki sthaneey ruchiyon or paramparaon ke anuroop unamem vyapak badlaav bhi hue hai. iskaa sabase acha udhaaharan isap kii kahaniyaan hai jinpar panchatantra kaa puraa-puraa prabhaav he. chhathi shatabdi pehle janma isap yun to yunaan kaa ek maamuli gulam tha. shakl-surat se badsoorat. parantu uske prashansakon kii kami nahin thi. apane samaaj main uskaa sammaan tha. isliye ki vah apane shrotaaon ko spandit karne kii kala main daksh ek behtareen kissago tha. niti or vyaavhaarik gyaan ko kahaniyon main dhalkar sunaane main usko maharath hasil thi. apni kahaniyon main usne panchatantra kii un kahaniyon kaa bhi upyog kiya jo hajaaron mile kii yatra ke baad yunaan pahunchi thim. lagbhag satarah shatabdiyon tak isap kii kahaniyaan shruti ke madhyam se ek desh se duusare desh tak kii yatra karti raheen. chini darshanik kanceyucious ne bhi janamanas ke bich apane vichaaron ke prachaar-prasar ke liye drushtaant parampara kaa sahaara liya tha. 
 kissagoi kii mahatta ko darshata ek udhaaharan or bhi he. ek baddimag badshaah kaa kissa jo apane aap main behad mjedaar he or aaj bhi khub ras le-lekar suna-sunaaya jaataa he. usamen kisse kaa shaukeen badshaah kisi baat par shahzadi se naaraaz ho jaataa he. dand se pehle budhimaan shahzadi use kissa sunaanaa chaahati he. badshaah taiyaar ho jaataa he. magar jaise hi ek kissa samaapt hone ko hota shahzadi badi chaturaai or kalaatmakataa se usamen doosraa kissa jod detii. kissa sunate-sunaate raat biit jaati. badshaah kisse main itnaa dub jaataa tha ki uskaa baaki hissaa agali raat main sunne ke liye shahzadi ko ek din or jeene kii mohalat de detaa. is tarah din par din bitate chale gaye. antat badshaah us budhimaan shahzadi ko kshamaa kar detaa he. yah akelaa prasang hi kisse kii takat kaa andaaj karaane ke liye paryaapt he. jabaki pratik rup main yah kissa baadshahon kii jeevanstyli or baddimagi par kataaksh bhi karata he. 	
 germany kii lokkathaon ko sankalit karne ke liye grim-bandhuon ke prayaas kii saraahna duniya-bhar main hui he. unke dwaara sankalit lokkathaayen jagatprasiddh ‘grimes feiri tels’ naamak granth main sankalit hai. kahaniyon ko jutaney liye grim bandhuon ne germany ke gaanv-gaanv jaakar bujurgon se kahaniyaan suni thim. isi silsile main ek behad rochak ghatana he jiskaa zikr kahaniyon ke sankalan ke dauraan ke apane anubhavon kaa ullekh ke rup main grim bandhu kuch is tarah karte hai ki...ek baar jab ve ek gaanv main pahunche to vahaan unhen ek chudail budhiya ke bare main bataaya gaya. jiske paas gaanvvaale apane bacchon ko bhejne se kataraate the. kisi ne unhen yah bhi jaankaree di ki us budhiya ke paas kahaniyon kaa beshumaar khajaana he. parantu saath hi yah bhi bataa diya ki vah ‘jaaduugarani or dian he...chudail he jo bacchon par aisa jaadu karti he ki bachche raat main daraavne sapane dekhakar cheekhte-chillaate hai.’ grim-bandhu kahaniyon kii khoj main nikle the. isliye ve us budhiya ke paas pahanche or usase kahani sunaane kaa aagrah kiya. jawaab main budhiya ne shart laga di ki vah kahani tabhi suna sakati he, jab shrota ke rup main vahaan bachche bhi upasthit hon. udhar gaanvvaale apane bacchon ko budhiya ke paas bhejne ko jaraa bhi taiyaar nahin the. isse grim-bandhuon ke saamne vikat samasya upasthit ho gai. budhiya ziddee thi. lokkathaon ke moh main grim bandhu bhi vahaan se niraash lautne ko taiyaar nahin the. 
 antat grim bandhuon ne apane ek mitra kii madad lee. usne gaanvvaalon ko samajhaayaa. unke bacchon kii suraksha kaa aashwaasan bhi diya. antat kaaphi prayaas ke baad, gaanvvaale apane bacchon ko budhiya ke paas bhejne ko raji ho gaye. varshon se gaanvvaalon kii pratadna kaa shikaar, gaanv se dur or akeli rahati ai budhiya kii ankhon main bacchon ko dekhte hi chamak aa gai. vah kahani sunaane ko taiyaar ho gai. or phir budhiya ne jaise hi pehla kissa shuru kiya, bacchon samet grim-bandhu bhi mantra-mugdh ho gaye. uski kahani sunaane kala itani adbhut or romaanchak thi ki kuch der ke liye sab apana aapa bhuulane lage. kahani sunaate-sunaate, prasanganuroop kabhi vah sher kii bhaanti gurraane lagati to kabhi chidiyon kii tarah chahchahana shuru kar detii. kahani main billi kaa zikr aate hi vah jhat se miaun-miaun karne lagati. yahi nahin apni aawaaj se budhiya aandhi, barish, badalon ke gadgadane jaise vichitra dhvaniprabhav utpann karne main paarangat thi. uske kahan main jaadui prabhaav tha. jitani der tak budhiya ne kahaniyaan sunaayi, ve sammohit se sunate rahe. uske baad grim bandhuon kii samaj main sara rahasy aa gaya. ghatana ke prabhavi prastutikaran dwaara budhiya aise jeevant bimb utpann karti thi ki bacchon ko kahani ke paatra tathaa ghatnaayen vaastavik-se lagane lagate or sidhe unke dilo-dimag main paith jate. unka asar bhi der tak rahata. jisase ve sapanom main dar jate. 
 apane is anubhav kaa varnan grim-bandhuon ne vistaar se kiya he. ve likhte hai ki bacchon ko to hamane us budhiya ke saamne bitha diya or ham khud baraabar ke kamare main parde ke peeche ja baithe. budhiya kahaniyaan sunaane lagi or hamane unhen lipibaddh karnaa shuru kar diya. grim-bandhu likhte hai ki ‘budhiya jab kahani sunaane lagi to hamane anubhav kiya ki vah shaayad kahani sunaane kii kala main maahir duniya kii sarvshereshth kissago thi...vah varsha, aandhi, jaanwaron, chidiyon aadi ke dhwani-prabhaav apane munh se paidaa karti or kahani ko atyadhik prabhaavshaalee bana detii. is kahani kala kaa prabhaav hi vah jaadu tha; jo bacchon ke man-mastishk par chaa jaataa tha. usee ke prabhaav ke kaaran ve sapanom main un chitron ko saakaar dekhakar dar jate the.’ is rahasy se anbhigya gaanvvaale budhiya ko jaaduugarani, dian, chudail aadi kahkar tirashkrut or laanchit karte rahete the. 
 is bare main ham sabhi ekamat hai ki bachche kahaniyaan padhane ke bajaae praayah unako sunanaa adhik pasand karte hai. kahani sunate samay balak ke dimag par vaisaa dabaav nahin hota jaisaa use padhane ke dauraan aksar hota he. isliye vah kahani or usamen nihit sandesh ko aatmsaat karata hua chalata he. kuch is tarah ki kahani kii ghatnaayen, usamen aae paatro ke vyaktitv, aadi uske maanas main viksit hote chale jate hai. antarangta ke gun ke kaaran hi balpathak un rachanaaon kii prati adhik lagaav rakhata he jo uske man kii baat ko baatcheet ke andaaj main uske aamane-saamne baithkar kii jaati hai. atah yah style baalkon dwaara na keval sabase zyada pasand kii jaati he balki isman lekhak ke liye sarvaadhik prayog karne kii ganjaish bhi nihit hoti he. is kaaran vahi baalsahityakar adhik lokapriy hue hai jinhone kissagoi ko samasamyik sandarbhon ke saath jodate hue sahitya rachana kii he. pathakon ke saath sidhe samvaad kii sthiti main hone ke kaaran uski rachana main swaabhaavik pravaah bana rahata he. acha kissago apane shrotaaon ko baandhe rakhane ke liye chitratmakataa or naatakeeyata kaa sahaara letaa he. 
 paathya pustakon main saamanytah gyaan ko aatmsaat karne kaa bahari dabaav rahata he. jo balak ke man main tanaav kii paidaa karata he. jisase vah pathyapustakon se bhaagane kii koshish karata he. ek or sach yah bhi he ki pathyapustakon main praayah gaveshnatmak style kaa sahaara liya jaataa he. vishay ke anuroop adhyayan style bhi uttarottar jatil hoti chali jaati he. jisase balak ko baraabar yah ehsaas bana rahata he ki use sikhaaya yaa padhaayaa ja rahaa he. koi he jo usko khaas disha kii ore le janaa chahta he...uski swatantrata main avarohak bana he...shiksha ke liye utsuk uskaa maanas kinchit vivashtaa ke saath pustakon ko padhata to he lekin saath-saath unase bachane kii lalak, unase dur bhaagane kii ichha, upadeshaatmakataa ke prati ek nishedh bhi uske man main umadta rahata he. kissago kaa apnatv tathaa kissagoi style main uplabdh rachanaaen use gyaan or prastutikaran kii ekresata se ubaarti hai. sampreshan kii anya shaileyon main lekhak or pathakon ke bich dwait ke halaat bane rahete hai. jisase pathak rachana kaa puraa ras nahin le paata. use vah rachana upar se thopi hui-si prathit hoti he. kissagoi bachche ko romani duniya main le jane kaa sabase kaamyaab madhyam he. isamen kalpana kaa prachurya rahata he, buddhi kaa anaavashyak dabaav nahin, isliye bhi sampreshan kii yah style bacchon ko khaastaur par pasand aati he. yahaan gyaan sahitya kii ek shart ke rup main rachana main maujuud to hota he kintu vah itnaa pranjal or chipa-chipa-sa hota he ki pathak use aahista se bina kisi dabaav yaa aahat ke grahan karata chalaa jaataa he. kalpana se milakar gyaan rochak or grahniya ban jaataa he.
 ek baat aarope kii tarah kahi ja sakati he ki kissagoi pradhan rachanaaon main kalpana kaa aadhiky hota he. jo shrota athwa pathak ko yatharth se pare le jaati he. sambhawatah isi kaaran kamiks, chitrakthaon aadi main kissagoi kaa failaav adhik hua he. jabardast fantasiyukt pura-kathaayen or greek kathaayen bhi isi style ke praadhanya ke kaaran rochak hone ke baavjood aalochana kii paatra rahi hai. lekin kalpana sadaiv hi buree or tyajya nahin hoti. arestu kii maane to harek kaalpanik rachana main bhi moulik satya vidyaman rahata he. yahi kaaran he ki kissagoi style ko manoranjan ke saath-saath saamaajik mulyon ke sampreshan hetu bhi apanaaya jaataa rahaa he. aaj bhi samskruti or paramparaon ke prati aagrahashiltaa tathaa usase prerana lene par jis tarah jor diya ja rahaa he, usase yah tay he ki sahitya or lokajeevan main kissagoi kaa mahatva aage bhi baraabar bana rahegaa, na keval bana rahegaa balki isamen nae-nae prayogon, avishkaron kii bhi bharpoor sambhaavnaaen nihit hongi.
