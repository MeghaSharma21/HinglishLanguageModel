 pinjar 2003 main bani hindi bhashaa kii natya film he. yah chandra prakaash dvivedi dwaara nirdeshit he. film bharat ke vibhaajan ke dauraan hinduon or musalamaanon kii samasyaon ke bare main he. film amrutha preetam dwaara likhit isi naam ke ek punjabi upanyaas par aadhaarit he. urmila matondkar, manoj bajpeyi or sanjay suri pramukh bhoomikaaon main hai. aalochakon kii prashansa ke alaava, film ne rashtriya ekta par sarvshereshth feechar film ke liye rashtriya film puraskaar jeeta tha.
 yah kahani 1947 ke vibhaajan ke samay kii he. pinjar puro kii kahani he, jo apane parivaar ke saath ek sundar jivan ji rahi hoti he. puro kaa rishta ek pyaare jawan ladke, ramchand ke saath tay ho jaataa he jo ek honhaar parivaar se he. puro kii khushiyaan tab bikhar jaati he jab vah apni choti bahan rajjo ke saath ek itmeenaan yatra par jaati he or ek rahasyamay muslim aadmi, rashid, uskaa apharan kar letaa he. rashid ke parivaar or puro ke parivaar ke bich ek pushtaini vivaad he. puro ke parivaar ne rashid ke parivaar kii sampatti lekar unhe beghar kar diya tha. or to or puro ke bhavy chachaa ne rashid kii bhavy chachee kaa apharan kar liya or phir use apavitra kar ke use chhod diya tha. rashid ke parivaar ne use vah badla chukaane ke liye puro kaa apharan karne ki kasam khilaayi thi. lekin uske man me puro ke prati bahut izzat or prem bhi hota he. yah spasht he ki rashid puro ke liye kuch bhi karne ko taiyaar he. ek raat, puro bhaagane or apane mata - pita ke paas waapas jane main safal hoti he. uske ghar vaale use nahi apanaate, yah kahkar kii uske kaaran unki samaaj me izzat nahin rahegi. jab vah jindagi se harkar apni jaan dene jaati he tab raashid use roak letaa he. bina kisi sahare ke puro rashid ke paas waapas aa jaati he. rashid uske bhaagane se acchhee tarah se waakif tha, kyonki use pataa tha ki uske mata pita use apanaayenge nahin or isaliye vah paas hi intjaar kar rahaa tha.
 kuch hi maheenon ke baad puro kaa parivaar rajjo kii shaadi ramchand ke chachere bhai se kara dete hai or ramchand kii choti bahan, laajo kii shaadi unke putr trilok se. is bich rashid puro jiskaa naam ab hamida he se nikaah kar letaa he or ve sadak par mili ek bachche ko apana kar use bahut sneh or pyaar se paalate hai. jab gaanv ke logon ko pataa chalata he ki baccha hindu prishthbhumi se he to ve use donon se dur le jate hai. british sarkaar bharat chhod jaati he or bharat vibhaajan ke prabhaav se jujh rahaa hota he. ramchand ke chachaa, chachere bhai or rajjo bharat ke liye pehle nikal jate hai or surakshit hai. ramchand or uske mata pita or laajo dangon main funs jate hai. ramchand ke pita pehle se hi gaayab hai or ramchand turant apni choti bahan laajo or maan ke saath bharat ke liye nikal jaataa he. kuch hi samay baad, gunde laajo kaa apharan kar lete hai. puro ramchand se milti he, jo use laajo kaa dukhada sunaata he. puro laajo kaa pataa dhundti he or use rashid kii sahaayta se bhaagane main madad karti he. ve use lahore le jate hai jahaan trilok or ramchand use lene ke liye aate hai.
 trilok or uski bahan puro kaa purnmilan hota he or vah use bataata he ki ramchand ab bhi use sweekaar karne ke liye taiyaar he or vah nae sire se jindagi shuru kar sakati he. puro manaa karke use aashcharyachakit kar detii he or kahati he ki vah vahiin he jahaan use hona chaiye. yah dekhakar ki puro ne rashid ko sweekaar kar liya he, ramchand puro ko jabardast sahanubhuti ke saath badhaava detaa he. puro ko apane logon ke saath aasaani se chhodane ke liye raashid dhire-dhire gaayab hone kii koshish karata he, lekin uskaa dil tut jaataa he kyonki vah use dilo-jaan se chahta he. phir bhi puro rashid ko dhund leti he or donon ​​dabdbai aankhon se hameshaa ke liye ramchand, trilok or laajo ko vidaa kar dete hai.
 sabhi uttam singh dwaara sangitabaddh.
