 vaidic dharmapar ek shrenee kaa bhaag
 moksh
 dhyaan yoga 
 
  ramayana aadi kavi valmiki dwaara likhaa gaya sanskrit kaa ek anupam mahakavy he. iske 24,000 shloke hai. yah hindu smriti kaa vah ang hai jiske madhyam se raghuvansh ke raja ram kii gaatha kahi gayi. ise adikavy tathaa iske rachayita maharishi valmiki ko 'adikavi' bhi kaha jaataa he. ramayana ke saat adhyay hai jo kand ke naam se jane jate hai.
 kuch bhartiya kehete hai ki yah 600 ipu se pehle likhaa gaya. uske peeche yukti yah he ki mahabharat jo iske pashchaat aayaa buddha dharm ke bare main maun he yadhyapi usamen jain, shaiva, pashupat aadi anya paramparaon kaa varnan he. atah ramayana gautam buddha ke kaal ke purv kaa hona chaiye. bhashaa-style se bhi yah panini ke samay se pehle kaa hona chaiye.
 ramayana kaa samay tretayug kaa mana jaataa he. bhartiya kalganana ke anusaar samay ko chaar yugon main baanta gaya he- satyuga, tretayug, dwapar yug ev kaliyug. ek kaliyug 4,32,000 varsh kaa, dwapar 8,64,000 varsh kaa, treta yug 12,96,000 varsh kaa tathaa satyuga 17,28,000 varsh kaa hota he. is gananaa ke anusaar ramayana kaa samay nunatam 8,70,000 varsh siddh hota he.
 ramayana mimasaa ke rachanaakaar dharmasamraat swami karpatri, govardhan puri shankaracharya peeth, pan0 jwalaprasad mishra, shriraghvendracharitam ke rachanaakaar shribhagavatanand guru aadi ke anusaar shriram avatar shwetvarah kalp ke saatven vaiwaswath manvantar ke choubeeswein treta yug main hua tha jiske anusaar shriramchandra ji kaa kaal lagbhag paune do karod varsh purv kaa he. iske sandarbh main vichaar piyush, bhushundi ramayana, padmapurana, harivansh puraana, vaayu puraana, sanjivani ramayana evam puraanon se pramaan diya jaataa he.
 sanathan dharm ke dharmik lekhak tulsidas ji ke anusaar sarvapratham shri ram kii katha bhagwaan shri shankar ne mata parvati ji ko sunaayi thi. jahaan par bhagwaan shankar parvati ji ko bhagwaan shri ram kii katha suna rahe the vahaan kaaga kaa ek ghonslaa tha or uske bheetar baitha kaaga bhi us katha ko sun rahaa tha. katha puri hone ke pehle hi mata parvati ko neend aa gai par us pakshi ne puri katha sun lee. usee pakshi kaa punarjanm kakbhushundi ke rup main hua. kakbhushundi ji ne yah katha garud ji ko sunai. bhagwaan shri shankar ke mukh se nikali shriram kii yah pavitra katha aadhyatm ramayana ke naam se prakhyat he. aadhyatm ramayana ko hi vishwa kaa sarvapratham ramayana mana jaataa he.
 hriday parivartan ho jane ke kaaran ek dasyu se rishi ban jane tathaa gyaan prapti ke baad valmiki ne bhagwaan shri ram ke isi vrutant ko punah shlokabaddh kiya. maharishi valmiki ke dwaara shlokabaddh bhagwaan shri ram kii katha ko valmiki ramayana ke naam se janaa jaataa he. valmiki ko adikavi kaha jaataa he tathaa valmiki ramayana ko aadi ramayana ke naam se bhi janaa jaataa he.
 desh main videshiyon kii satta ho jane ke baad sanskrit kaa hraas ho gaya or bhartiya log uchit gyaan ke abhaav tathaa videshi satta ke prabhaav ke kaaran apni hi samskruti ko bhuulane lag gayi. aisi sthiti ko atyant vikat jaanakar janajagran ke liye mahagyani sant shri tulsidas ji ne ek baar phir se bhagwaan shri ram kii pavitra katha ko deshi bhashaa main lipibaddh kiya. sant tulsidas ji ne apane dwaara likhit bhagwaan shri ram kii kalyankari katha se paripurna is granth kaa naam ramcharitamanas rakhaa. saamaanya rup se ramcharitamanas ko tulsi ramayana ke naam se janaa jaataa he.
 kaalaantar main bhagwaan shri ram kii katha ko anek vidwaanon ne apane apane buddhi, gyaan tathaa matanusaar anek baar likhaa he. is tarah se anekon ramaayanon kii rachanaayen hui hai.
 hindu shastron ke anusaar bhagwaan ram, vishnu ke avatar the. is avatar kaa uddeshy mrityulok main maanavjaati ko adarsh jivan ke liye maargdarshan dena tha. antatah shriram ne rakshas jati ke raja ravan kaa vadh kiya or dharm kii punarsthapana kii.
 ayodhya nagari main dasharath naam ke raja huye jinaki kaushalya, kaikeyi or sumitra naamak patniyaan thim. santaan prapti hetu ayodhyapati dasharath ne apane guru shri vashishtha kii ajna se putrakameshti yajna karavaaya jise ki rungi rishi ne sampann kiya. 
 bhakthipurna aahutiyaan paakar agnidev prasann huye or unhone swayan prakat hokar raja dasharath ko havishyapaatr diya jise ki unhone apni teenon patniyon main baant diya. kheer ke seven ke parinamswaroop kaushalya ke garbh se ram kaa, kaikeyi ke garbh se bharat kaa tathaa sumitra ke garbh se lakshmana or shatrughna kaa janm hua.
 rajkumaron ke bade hone par ashram kii rakshason se raksha hetu rishi vishwamitra raja dasharath se ram or lakshmana ko maang kar apane saath le gayi. ram ne tadka or subahu jaise rakshason ko maar daalaa or marich ko bina fal vaale baan se maar kar samudr ke paar bhej diya. udhar lakshmana ne rakshason kii sari sena kaa sanhaar kar daalaa. dhanushyajna hetu raja janak ke nimantran milane par vishwamitra ram or lakshmana ke saath unki nagari mithila aa gayi. raste main ram ne gautam muni kii stri ahalya kaa uddhaar kiya. mithila main raja janak kii putree sita jinhen ki janaki ke naam se bhi janaa jaataa he kaa swayamvar kaa bhi aayojan tha jahaan ki janakpratigya ke anusaar shivadhanush ko tod kar ram ne sita se vivaah kiya. ram or sita ke vivaah ke saath hi saath guru vashishtha ne bharat kaa mandavi se, lakshmana kaa urmila se or shatrughna kaa shrutakirti se karvaa diya.
 ram ke vivaah ke kuch samay pashchaat raja dasharath ne ram kaa rajbhishek karnaa chaha. is par devtaa logon ko chintaa hui ki ram ko rajya mil jane par ravan kaa vadh asambhav ho jaayegaa. vyakul hokar unhone devi saraswati se kisi prakaar ke upaay karne kii prarthana kii. saraswati ne manthra, jo ki kaikeyi kii daasi thi, kii buddhi ko pher diya. manthra kii salaah se kaikeyi kopbhavan main chali gai. dasharath jab manaane aaye to kaikeyi ne unase vardaan maange ki bharat ko raja banaaya jaye or ram ko chaudaa varshon ke liye vanvaas main bhej diya jaye.
 ram ke saath sita or lakshmana bhi van chale gayi. rungverpur main nishadaraaj guhya ne teenon kii bahut seva kii. kuch anakani karne ke baad kevat ne teenon ko ganga nadi ke paar utaara. prayag pahunch kar ram ne bharadwaj muni se bhent kii. vahaan se ram yamuna snaan karte huye valmiki rishi ke ashram pahunche. valmiki se hui mantranaa ke anusaar ram, sita or lakshmana chitrakoot main nivas karne lage.
 ayodhya main putr ke viyog ke kaaran dasharath kaa swargvaas ho gaya. vashishtha ne bharat or shatrughna ko unke nanihaal se bulavaa liya. waapas aane par bharat ne apni mata kaikeyi kii, uski kutilata ke liye, bahut bhartasna kii or gurujanon ke aagyaanusaar dasharath kii antyeshti kriya kar diya. bharat ne ayodhya ke rajya ko asweekaar kar diya or ram ko manaa kar waapas laane ke liye samast snehijanon ke saath chitrakoot chale gayi. kaikeyi ko bhi apane kiye par atyant pashchaatap hua. sita ke mata-pita sunayana evam janak bhi chitrakoot pahunche. bharat tathaa anya sabhi logon ne ram ke waapas ayodhya jaakar rajya karne kaa prastaav rakhaa jise ki ram ne, pita kii ajna paalan karne or raghuvansh kii reeti nibhaane ke liye, amaanya kar diya.
 bharat apane snehi janon ke saath ram kii paduka ko saath lekar waapas ayodhya aa gayi. unhone ram kii paduka ko raaj singhaasana par virajit kar diya swayan nandigram main nivas karne lage.
 kuch kaal ke pashchaat ram ne chitrakoot se prayaag kiya tathaa ve atri rishi ke ashram pahunche. atri ne ram kii stuti kii or unki patni anusuya ne sita ko pativrat dharm ke marm samajhaaye. vahaan se phir ram ne aage prasthaan kiya or sharbhang muni se bhent kii. sharbhang muni keval ram ke darshan kii kaamana se vahaan nivas kar rahe the atah ram ke darshanon kii apni abhilaashaa purna ho jane se yogagni se apane sharir ko jala daalaa or brahmalok ko gaman kiya. or aage badhane par ram ko sthaan sthaan par haddiyon ke dher dikhaai pade jinke vishay main muniyon ne ram ko bataaya ki rakshason ne anek muniyon ko kha daalaa he or unheen muniyon kii haddiyaan hai. is par ram ne pratigya kii ki ve samast rakshason kaa vadh karke prithvi ko rakshas viheen kar denge. ram or aage bade or path main sutikshn, agastya aadi rishiyon se bhent karte huye dandak van main pravesh kiya jahaan par unki mulaakaat jataayu se hui. ram ne panchvati ko apana nivas sthaan banaaya.
 panchvati main ravan kii bahan shurpanakha ne aakar ram se pranay nivedan-kiya. ram ne yah kah kar ki ve apni patni ke saath hai or unka chota bhai akelaa he use lakshmana ke paas bhej diya. lakshmana ne uske pranay-nivedan ko asweekaar karte huye shatru kii bahan jaan kar uske naak or kaan kaat liye. shurpanakha ne khar-dooshan se sahaayta kii maang kii or vah apni sena ke saath ladane ke liye aa gaya. ladaai main ram ne khar-dooshan or uski sena kaa sanhaar kar daalaa. shurpanakha ne jaakar apane bhai ravan se shikaayat kii. ravan ne badla lene ke liye marich ko swarnamrig bana kar bheja jisaki chaal kii maang sita ne ram se kii. lakshmana ko sita ke raksha kii ajna de kar ram swarnamrig rupi marich ko maarane ke liye uske peeche chale gayi. marich ke haathon maaraa gaya par marate marate marich ne ram kii aawaaj bana kar ‘ha lakshmana’ kaa krandan kiya jise sun kar sita ne ashankavash hokar lakshmana ko ram ke paas bhej diya. lakshmana ke jane ke baad akeli sita kaa ravan ne chhalpurvak haran kar liya or apane saath lanka le gaya. raste main jataayu ne sita ko bachaane ke liye ravan se yuddh kiya or ravan ne uske pankh katkar use adhamra kar diya.
 sita ko na paa kar ram atyant duhkhi huye or vilaap karne lage. raste main jataayu se bhent hone par usne ram ko ravan ke dwaara apni durdasha hone va sita ko har kar dakshin disha kii ore le jane kii baat bataai. ye sab bataane ke baad jataayu ne apane praan tyaag diye or ram uskaa antim sanskaar karke sita kii khoj main saghan van ke bheetar aage bade. raste main ram ne durvasa ke shaap ke kaaran rakshas bane gandharv kabandh kaa vadh karke uskaa uddhaar kiya or shabari ke ashram ja pahunche jahaan par ki uske dwaara diye gayi jhuthe beron ko uske bhakthi ke vash main hokar khaaya. is prakaar ram sita kii khoj main saghan van ke andar aage badhate gayi.
 ram rishyamook parvat ke nikat aa gayi. us parvat par apane mantriyon sahit sugriv rahata tha. sugriv ne, is ashanka main ki kahin baali ne use maarane ke liye un donon veeron ko na bheja ho, hanuman ko ram or lakshmana ke vishay main jaankaree lene ke liye brahman ke rup main bheja. yah jaanane ke baad ki unhen baali ne nahin bheja he hanuman ne ram or sugriv main mitrataa karvaa di. sugriv ne ram ko santvana di ki janaki ji mil jaayengin or unhen khojane main vah sahaayta degaa saath hi apane bhai baali ke apane upar kiye gayi atyaachaar ke vishay main bataaya. ram ne baali kaa chhalpurvak vadh kar ke sugriv ko kiskindha kaa rajya tathaa baali ke putr angad ko yuvaraj kaa pad de diya.
 rajya prapti ke baad sugriv vilaas main lipt ho gaya or varsha tathaa sharad ritu vyateet ho gai. ram kii naaraazgi par sugriv ne vaanron ko sita kii khoj ke liye bheja. sita kii khoj main gayi vaanron ko ek gupha main ek tapaswini ke darshan huye. tapaswini ne khoj dal ko yogashakti se samudratat par pahunchaa diya jahaan par unki bhent sampaati se hui. sampaati ne vaanron ko bataaya ki ravan ne sita ko lanka ashokavatika main rakhaa he. jambavant ne hanuman ko samudr langhane ke liye utsahit kiya.
 hanuman ne lanka kii ore prasthaan kiya. surasa ne hanuman kii pariksha lee or use yogya tathaa samarthyavan paakar aashirwad diya. maarg main hanuman ne chaaya pakadaney vaali rakshasi kaa vadh kiya or lankini par prahaar karke lanka main pravesh kiya. unki vibhishana se bhent hui. jab hanuman ashokavatika main pahunche to ravan sita ko dhamka rahaa tha. ravan ke jane par trijata ne sita ko santavana di. ekaant hone par hanuman ne sita se bhent karke unhen ram kii mudrika di. hanuman ne ashokavatika kaa vidhwans karke ravan ke putr akshay kumaar kaa vadh kar diya. meghnath hanuman ko nagapasha main baandh kar ravan kii sabha main le gaya. ravan ke prashn ke uttar main hanuman ne apana parichay ram ke doot ke rup main diya. ravan ne hanuman kii punch main tel main duba hua kapadaa baandh kar aag laga diya is par hanuman ne lanka kaa dahan kar diya.
 hanuman sita ke paas pahunche. sita ne apni chudamani de kar unhen vidaa kiya. ve waapas samudr paar aakar sabhi vaanron se mili or sabhi waapas sugriv ke paas chale gayi. hanuman ke kaary se ram atyant prasann huye. ram vaanron kii sena ke saath samudratat par pahunche. udhar vibhishana ne ravan ko samajhaayaa ki ram se bair na len is par ravan ne vibhishana ko apamaanit kar lanka se nikaal diya. vibhishana ram ke sharan main aa gaya or ram ne use lanka kaa raja ghoshit kar diya. ram ne samudr se rasta dene kii vinati kii. vinati na maanane par ram ne krodh kiya or unke krodh se bhaybheet hokar samudr ne swayan aakar ram kii vinati karne ke pashchaat nal or nil ke dwaara pul banane kaa upaay bataaya.
 jambavant ke aadesh se nal-nil donon bhaaiyon ne vanar sena kii sahaayta se samudr par pul baandh diya. shri ram ne shri rameshwar kii sthapana karke bhagwaan shankar kii puja kii or sena sahit samudr ke paar utar gayi. samudr ke paar jaakar ram ne deraa daalaa. pul bandha jane or ram ke samudr ke paar utar jane ke samachar se ravan man main atyant vyakul hua. mandodari ke ram se bair na lene ke liye samajhane par bhi ravan kaa ahankaar nahin gaya. idhar ram apni vanarasena ke saath subel parvat par nivas karne lage. angad ram ke doot ban kar lanka main ravan ke paas gayi or use ram ke sharan main aane kaa sandesh diya kintu ravan ne nahin mana.
 shaanti ke saare prayaas asafal ho jane par yuddh armbh ho gaya. lakshmana or meghnad ke madhya ghor yuddh hua. shaktibaan ke waar se lakshmana moorchhit ho gayi. unke upachaar ke liye hanuman sushen vaidya ko le aaye or sanjivani laane ke liye chale gayi. guptchar se samachar milane par ravan ne hanuman ke kaary main baadha ke liye kaalanemi ko bheja jiskaa hanuman ne vadh kar diya. aushadhi kii pahchaan na hone ke kaaran hanuman puure parvat ko hi uthaa kar waapas chale. maarg main hanuman ko rakshas hone ke sandeh main bharat ne baan maar kar moorchhit kar diya parantu yatharth jaanane par apane baan par baitha kar waapas lanka bhej diya. idhar aushadhi aane main vilamb dekh kar ram pralaap karne lage. sahi samay par hanuman aushadhi lekar aa gayi or sushen ke upachaar se lakshmana swasth ho gayi.
 ravan ne yuddh ke liye kumbhkarna ko jagaaya. kumbhkarna ne bhi ravan ko ram kii sharan main jane kii asafal mantranaa di. yuddh main kumbhkarna ne ram ke haathon paramgati praapt kii. lakshmana ne meghnad se yuddh karke uskaa vadh kar diya. ram or ravan ke madhya anekon ghor yuddh huai or ant main ravan ram ke haathon maaraa gaya. vibhishana ko lanka kaa rajya saunp kar ram sita or lakshmana ke saath pushpakavimaan par chadh kar ayodhya ke liye prasthaan kiya.
 uttarkand ram katha kaa upsanhaar he. sita, lakshmana or samast vanarasena ke saath ram ayodhya waapas pahunche. ram kaa bhavy swaagat hua, bharat ke saath sarvajanon main anand vyaapt ho gaya. vedon or shiv kii stuti ke saath ram kaa rajbhishek hua. abhyaagton kii vidaai di gai. ram ne praja ko upadesh diya or praja ne kritagyata prakat kii. chaaron bhaaiyon ke do do putr huye. raamarajy ek adarsh ban gaya.
 uparokt baton ke saath hi saath goswami tulsidas ji ne uttarkand main shri ram-vashishtha samvaad, naarad ji kaa ayodhya aakar ramachandra ji kii stuti karnaa, shiv-parvati samvaad, garud moh tathaa garud ji kaa kakbhushundi ji se ramakatha evam ram-mahima sunanaa, kakbhushundi ji ke purvajanm kii katha, gyaan-bhakthi nirupan, jnyanadeepak or bhakthi kii mahaan mahima, garud ke saat prashn or kakbhushundi ji ke uttar aadi vishyon kaa bhi vistrut varnan kiya he.
 jahaan tulsidas ji ne uparokt varnan likhakar ramcharitamanas ko samaapt kar diya he vahiin adikavi valmiki apane ramayana main uttarkand main ravan tathaa hanuman ke janm kii katha, sita kaa nirvaasan, raja nrug, raja nimi, raja yayati tathaa raamarajy main kute kaa nyaay kii upakthaayen, luvkush kaa janm, ram ke dwaara ashwamegh yajna kaa anushthan tathaa us yajna main unke putron lav tathaa kush ke dwaara mahakavi valmiki rachit ramayana gayan, sita kaa rasaatal pravesh, lakshmana kaa parityag, 515 518 kaa bhi varnan kiya he. valmiki ramayana main uttarkand kaa samaapan ram ke mahaprayan ke baad hi hua he.
 ramayana ke saare charitra apane dharm kaa paalan karte hai.
 ramayana ke charitron se sikh lekar manushya apane jivan ko sarthak bana saktaa he.
 valmiki ramayana se prerit hokar sant tulsidas ne ramcharitamanas jaise mahakavy kii rachana kii jo ki valmiki ke dwaara sanskrit main likhe gayi ramayana kaa hindi sanskaran he. ramcharitamanas main hindu aadarshon kaa utkrisht varnan he isiliye ise hindu dharm ke pramukh granth hone kaa shrey mila hua he or prayek hindu parivaar main bhakthibhaav ke saath iskaa pathan pathan kiya jaataa he.
 ramayana se hi prerit hokar maithilisharan gupt ne panchvati tathaa saket naamak khandakavyon kii rachana kii. ramayana main lakshmana kii patni urmila ke ullekhneey tyaag ko shaayad bhulvash andekha kar diya gaya he or is bhul ko saket khandakavy rachakar maithilisharan gupt ji ne sudhara he.
 ram sambandhi kathanak se prerit hokar shribhagavatanand guru ne sanskrit mahakavy shriraghvendracharitam kii rachana kii jo adbhut evam gupt kathaprasang se bharaa hua he. is granth main 20 se adhik prakaar ke ramaayanon kii katha kaa samavesh he.
 nepal ke rajdurbar se sammanit kaviver shri radheshyaam ji kii radheshyaam ramayana, prembhushan ji kii prem ramayana, maharishi kamban kii kamb ramayana ke alaava or bhi anek sahityakaron ne ramayana se prerana le kar anek kritiyon kii rachana kii he.
   k.  ^ ‘ramayana’ kaa sandhi viched karne he ‘ram’ + ‘ayan’. ‘ayan’ kaa arth he ‘yatra’ isaliye ramayana kaa arth he ram kii yatra.  kha.  ^ isamen 4,80,002 shabd hai jo mahabharat kaa chauthai he.  ga.  ^ padmapurana, shrimadbhagwat puraana, kurmpurana, mahabharat, anand ramayana, dashavatharcharit evam ramcharitamanas main ram ke vishnu kaa avatar hone kaa spasht ullekh he, kintu valmiki ramayana main keval iskaa sanket maatr hi he.  gha.  ^ kakbhushundi kii vistrut katha kaa varnan tulsidas ji ne ramcharitamanas ke uttarkand ke doha kramank 96 se doha kramank 115 tak main kiya he.  ng.  ^ ramcharitamanas = ram + charit + maanas, ramcharitamanas kaa arth he ram ke charitra kaa sarovar. ramcharitamanas ke balkand ke doha kramank 35 se doha kramank 42 main tulsidas ji ne is sarovar ke swaroop kaa varnan kiya he.  c.  ^ “acharya chaturasen” ne apane granth ‘vayan rakshamah’ main rakshasjati evam rakshas samskruti kaa vistrut varnan kiya he.
 1.Ramayan full information 
 
 
