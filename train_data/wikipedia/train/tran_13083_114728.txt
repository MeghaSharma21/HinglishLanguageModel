 hakhaamani vansh yaa ajamidh samrajya pracheen iran kaa ek shaasha vansh tha. yah pracheen iran ke gyaat itihaas kaa pehla shaasha vansh tha jisane aaj ke lagbhag sampoorn iran par apni prabhusatta hasil kii thi or iske alaava apane charamkaal main to yah pashmim main yunaan se lekar purv main sindhu nadi tak or uttar main caspian sagar se lekar dakshin main arab sagar tak fail gaya tha. itnaa bada samrajya iske baad bas saasaani shaasha hi sthapit kar paae the. is vansh kaa patan sikandar ke akraman se san 330 isapurv main hua tha, jiske baad iske pradeshon par unani prabhutv sthapit ho gaya tha.
 pashchim main is samrajya ko misr evam babylon par adhikaar, yunaan ke saath yuddh tathaa yahudiyon ke mandir nirmaan main sahyog ke liye yaad kiya jaataa he. kurosh tathaa daarush ko itihaas main mahaan kii sangya se bhi sambodhit kiya jaataa he. is vansh ko aadhunik farsi bhashaa bolne vaale iraniyon kii samskruti kaa aadhaar kaha jaataa he. islam ke purv pracheen iran ke is samrajya ko irani apane gauravshaalee ateet kii tarah dekhte hai, jo arabon dwaara iran par shashan or prabhaav sthapit karne se purv tha. aaj bhi irani apane naam is kaal ke shaskaon ke naam par rakhte hai jo muslim naam nahin maane jate hai. zaradosht ke prabhaav se parsi dharm ke shahi rup kaa pratik bhi isi vansh ko mana jaataa he. teesri sadi main sthapit saasaani vansh ke shaskaon ne apana mul hakhaamani vansh ko hi bataaya tha.
 shrimadbhagvat evam vishnu puraana ke anusaar brahma ji kii vanshavali ke raja ajamidh kii peedi main kuru raja ke naam se sampoorn kurukshetra janaa jaataa he. kuru ek atyant pratapi raja hue hai jo mahabharat main kauravon ke pitamah the, unhi ke naam se kuru pracheen bharat ke 16 mahajanapadon main se ek tha. iskaa kshetra aadhunik haryana ke ird-gird tha. isaki rajdhani sambhawatah hastinapur yaa indraprastha thi. kuru ke rajya kaa vistaar kahan tak rahaa hoga ye bharatiyon ke liye khoj kaa vishay he kintu vishwa itihaas main kuru pracheen vishwa ke sarvaadhik vishaal samrajya ko nae aayam dene vaala chakravarti raja tha jisane iran main maid samrajya ko apane hi naanaa astyagas se hastantarit karte hue samrajya kaa nayaa naam ajamidh Achaemenid_empire samrajya rakhaa tha. is samrajya kii simaayen bharat se mishra, libya or greek tak faili hui thi. 
 hakhaamani yani hakhaamansh vansh ke shaasha saatvin sadi se anshaan naamak ek chote se rajya ke shaasha the jo aadhunik dakshin-pashchimi iran ke pars praant main kendrit tha. jis samay hakhaamani yaa ajamidh shaskaon ne satta samhaali, us samay midi log iran main sabase zyada shaktishaalee the. anshaan yani pars yani faras ke rajya uske sahyogi the. ye log asyria ke khilaaf yuddh karte the. isapurv san 559 main jab kuru vanshanugat rup se anshaan kaa raja bana to usne meed prabhutv sweekaar karne se manaa kar diya or mid samrajya ke kilaaf vidroh kar diya. usne isapurv 549 main maid raja astyagas kii rajdhani hamaadaan par adhikaar kar liya. usne apane ko paras kaa shah ghoshit kar diya or mid samrajya ko apana sahyogi rajya bana diya. isse midia or faras ke rishte puri tarah badal gaye or faras uske baad aane vaali sadiyon ke liye irani prabhusatta kaa kendra ban gaya. kaha jaataa he ki kurosh media ke raja astyagas kaa rishte main naati lagata tha. hakhaamani vansh main raajaaon ke bich pita-putr jaise rishte kaa hameshaa na mil paanaa itihaaskaaron main matbhed paidaa karata he 
 is sattapalat ke baad, iske vipareet jo ki us samay ke baaqi pashchimi iran ke raajaaon ke saath hota tha - kuru ne baaqi chote samrajyon kii adheenta yaa barabari bhi sweekaar nahin kii or samrajya vistaar main jute gaya. usne pashchim kii disha main ledia par adhikaar kar liya. vahaan par usne apane khajaane ke liye prasiddh croesus kaa dhan bhi lutaa. iske alaava asia miner ke ilaakon par or babylonia par bhi usne adhikaar kar liya. kurosh ne yahudiyon ko dharmik swatantraaa di. lekin kuru kii mrityu uske jivan itani garimamayi nahin rahi. jab jivan ke uttarardh main wo pashchinam se lautakar caspian sagar ke purv kii taraf vijay abhiyaan ke liye niklaa to vahaan mesagete kii rani ne use yuddh main haraa diya or maar diya gaya. lekin us samay tak kurosh ne ek vishaal samrajya khadaa kar diya tha. madhyapurv main or turki ke tat par unani shaharon se lekar caspian sagar tak kaa vishaal samrajya us samay tak vishwa main shaayad hi kisi ne khadaa kiya ho. vah vishwa kaa pehla samraat rahaa hoga jise mahaan kii oopaadhi di gai hogi - kurosh mahaan.
 kurosh ke baad uskaa putr kambojia shah bana. usne misr main apni vijay pataakaa laharaayi or wo apni krurta ke liye vikhyath tha. uski mrityu apratyaashit rup se hui. kaha jaataa he ki farsi kshetra ke kendra main kisi vidroh kii khabar ko sunakar usne aatm hatya kar lee. pashchimi iran main bisitun ke paas mili ek shilaalekh main likhaa gaya he ki gaumata naam ke ek maagi ne vidroh kiya tha. usne apane ko kambojia kaa chota bhai bataakar farsi janata par pade karon ke khilaaf logon ko bhadakaayaa tha. ye baat sahi thi ki kurosh or kambojia ke samay irani janata ne atyadhik ladayeeyaa ladi thim or iskaa kharch janata par lagaae karon se aata tha. par iske kuch hi dinon baat daara ne gaumata ko maar diya or shah ban baitha. usee ne baad main bisitun main un dinon ke ghatnakram kaa shilaalekh khudhvaya tha.
 daara ajamidh samrajya shaasha vansh se kisi dur ke rishte se judaa hua tha. gaddi samhaalate hi daara ne apana samrajya pashchim kii ore vistrut karnaa aarambh kiya. par 490 isapurv main marathon ke yuddh yawanon se mili paraajay ke baad use waapas asia mainar tak simat kar rah janaa padaa. daara ke shasankaal main hi percepolis kaa nirmaan karavaaya . ekbatanaa ko bhi grishm rajdhani ke rup main viksit kiya gaya.
 uske baad uske putr khashairsh ne yunaan par vijay abhiyaan chalaaya. lagbhag bees lakh kii sena lekar usne yavan pradeshon par dhaava bol diya. usne uttar kii disha se hamalaa bolaa or mesidonia tathaa thesele main koi khaas sainya virodh nahin hua. wo aage badhata gaya par thermopaile ke yuddh main use ek choti si sena ne teen dinon tak roak diya. iske baad use kuch jagahon par yawanon se maat bhi mili. maikale ke yuddh main haarane ke baad farsi sena waapas aa gai.
 iske baad bhi mesidon par farsi prabhaav rahaa. uske qareeb sau saal baad, mesidonia kaa raja philip vahaan ke chote chote samrajyon ko sangathit karne main safal hua. par uski hatya kar di gai. us samay uskaa betaa sikandar kaachhi chota tha. par sikandar ne vishwa vijay kaa sapana dekha tha. wo sabase pehle yunaan par farsi daman kaa badla lenaa chahta tha. isi manshaa se usne anatolia ke tateey pradeshon par akraman aarambh kiya.
 sikandar kii sena ko jeet milti gai. ab sikandar sidhe turki main pravisht hua. isapurv san 330 main usne daara tritiy ko ek yuddh main haraa diya. par daara kaa samrajya us samay tak bahut bada ban chukaa tha or ek haar se sikandar kii jeet sunushchit nahin kii ja sakati. par sikandar ne daara ko teen alag alag yudhon main haraaya. daara ranbhumi chhodkar bhaag gaya or yawanon ne farsi sena par niyantran kar liya. iske baad sikandar ne daara ko pakadaney kii koshish kii par iskaa use sidhaa phayda nahin mila. kuch dinon baad daara kaa shav sikandar ko mila. daara ko uske hi aadamiyon ne maar diya tha. iske saath hi hakhaamani samrajya kaa patan ho gaya. sikandar kaa samrajya puure farsi samrajya ko nigal chukaa tha.
 ajamidh samrajya, us samay tak ke vishwa kaa shaayad sabase bada samrajya tha. isaki mahanata kaa gungan unani granthon main bhi miltaa he. san 1971 main iran ke shah ne ajamidh samrajya sthapic hone ke 2500 varsh puure hone ke liye ek vishesh aayojan kiya tha. yah percepolis tathaa pasargade ke aitihaasik sthal par yojit kiya gaya tha jisamen kai rashtradhyakshon ko aamantrit kiya gaya tha or karondon rupayon kaa kharch aayaa tha. us samay iran ke kuch hisson main akaal padaa tha or irani janata us samay itane paise dikhaawat par kharch karne ke viruddh ho gai thi. yah prakaran bhi iran kii islamic kranti ke sabase pramukh kaarnon main se ek tha.
