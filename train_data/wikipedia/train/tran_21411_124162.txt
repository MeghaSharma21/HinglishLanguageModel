 chaitanya mahaprabhu vaishnav dharm ke bhakthi yoga ke param prachaarak evam bhaktikaal ke pramukh kaviyon main se ek hai. inhone vaishnavon ke gaudeey sampradaay kii aadharshila rakhi, bhajan gayaki kii ek nayi style ko janm diya tathaa rajnatik asthirataa ke dinon main hindu-muslim ekta kii sadbhaavna ko bal diya, jati-paant, oonch-neech kii bhaavana ko dur karne kii shiksha di tathaa vilupt vrundavan ko phir se basaaya or apane jivan kaa antim bhaag vahiin vyateet kiya. unke dwaara prarambh kiye gaye mahaamantra naam sankirthan kaa atyant vyapak va sakaaratmak prabhaav aaj pashchimi jagat tak main he. yah bhi kaha jaataa he, ki yadi gaurang naa hote to vrundavan aaj tak ek myth hi hota. vaishnav log to inhen shrikrishna kaa radha rani ke sanyog kaa avatar maanate hai. gaurang ke upar bahut se granth likhe gaye hai, jinamein se pramukh he shri krishnadas kaviraj goswami virachit chaitanya charitamrita. iske alaava shri vrundavan das thakur rachit chaitanya bhagwat tathaa lochandas thakur kaa chaitanya mangal bhi hai.
 chaitanya charitamrita ke anusaar chaitanya mahaprabhu kaa janm san 1486 kii phalgun shukla poornima ko pashchim bengal ke navadweep naamak gaanv main hua, jise ab mayapur kaha jaataa he. inkaa janm sandhyakaal main singh lagn main chandra grahan ke samay hua tha. us samay bahut se log shuddhi kii kaamana se harinaam japate hue ganga snaan ko ja rahe the. tab vidwaan brahmanon ne unki janmkundalee ke grahon or us samay upasthit shagun kaa faladesh karte hue yah bhavishyavaanee kii, ki yah balak jivan paryant harinaam kaa prachaar karegaa. yadhyapi baalyavastha main inkaa naam vishwambhar tha, parantu sabhi inhen nimai kahkar pukaarte the, kyonki kehete hai, ki ye neem ke ped ke neeche mili the. gauravarna kaa hone ke kaaran log inhen gaurang, gaur hari, gaur sundar aadi bhi kehete the. 
 inke pita kaa naam jagannatha mishra va maa kaa naam shachi devi tha. nimai bachapan se hi vilakshan pratibha sampann the. saath hi, atyant saral, sundar va bhavuk bhi the. inke dwaara kii gai lilaon ko dekhakar har koi hatprabh ho jaataa tha. bahut kam aayu main hi nimai nyaay va vyakaran main paarangat ho gaye the. inhone kuch samay tak nadia main skool sthapit karke adhyaapan kaary bhi kiya. nimai baalyavastha se hi bhagawadchinthan main leen rahakar ram va krishna kaa stuti gaan karne lage the. 15-16 varsh kii avasthaa main inkaa vivaah lakshmipriya ke saath hua. san 1505 main sarp dansh se patni kii mrityu ho gai. vansh chalaane kii vivashtaa ke kaaran inkaa doosraa vivaah navadweep ke rajpandit sanathan kii putree vishnupriya ke saath hua. jab ye kishoravastha main the, tabhi inke pita kaa nidhan ho gaya.
 san 1509 main jab ye apane pita kaa shraadh karne gaya gaye, tab vahaan inaki bhent ishvarpuri naamak sant se hui. unhone nimai se krishna-krishna ratane ko kaha. tabhi se inkaa sara jivan badal gaya or ye har samay bhagwaan shrikrishna kii bhakthi main leen rahane lage. bhagwaan shrikrishna ke prati inaki anany nishtha va vishwaas ke kaaran inke asankhya anuyaayi ho gaye. sarvapratham nityanand prabhu va adwaitacharya maharaj inke shishy bane. in donon ne nimai ke bhakthi andolan ko teevr gati pradaan kii. inhone apane in donon shishyon ke sahyog se dholak, mrudang, jhaanjh, manjire aadi vaadya yantra bajaakar va ucch swar main naach-gaakar hari naam sankirthan karnaa prarambh kiya. 
 hare-krishna, hare-krishna, krishna-krishna, hare-hare. hare-ram, hare-ram, ram-ram, hare-hare.
 yah atharah shabdeey kirthan mahaamantra nimai kii hi dein he. ise taarakbrahmamahaamantra kaha gaya, va kaliyug main jeevatmaon ke uddhaar hetu prachaarit kiya gaya tha. jab ye kirthan karte the, to lagata tha maano ishwar kaa aahvaan kar rahe hai. san 1510 main sant pravar shri paad keshav bharti se sanyas kii diksha lene ke baad nimai kaa naam krishna chaitanya dev ho gaya. maatr 24 varsh kii aayu main hi inhone grihasth ashram kaa tyaag kar sanyas grahan kiya. baad main ye chaitanya mahaprabhu ke naam se prakhyat hue. sanyas lene ke baad jab gaurang pehali baar jagannatha mandir pahunche, tab bhagwaan kii murti dekhakar ye itane bhav-vibhor ho gaye, ki unmatta hokar nrity karne lage, va moorchhit ho gaye. sanyog se tab vahaan upasthit prakand pandit saarvbhaum bhattacharya mahaprabhu kii prem-bhakthi se prabhavit hokar unhen apane ghar le gaye. ghar par shaastra-charchaa aarambh hui, jisamen saarvbhaum apane panditya kaa pradarshan karne lage, tab shrigaurang ne bhakthi kaa mahatva gyaan se kahin upar siddh kiya va unhen apane shadbhujarupaka darshan karaayaa. saarvbhaum tabhi se gaurang mahaprabhu ke shishy ho gaye or vah ant samay tak unke saath rahe. pandit saarvbhaum bhattacharya ne gaurank kii shat-shloki stuti rachi jise aaj chaitanya shatak naam se janaa jaataa he.urisa ke suryavanshi samraat, gajpati maharaj pratap rudradev ne inhen shrikrishna kaa avatar mana or inkaa anany bhakt ban gaya. 
 chaitanya mahaprabhu sanyas lene ke baad nilanchal chale gaye. iske baad dakshin bharat ke shrirang kshetra va sethu bandha aadi sthanon par bhi rahe. inhone desh ke kone-kone main jaakar harinaam kii mahatta kaa prachaar kiya. san 1515 main vijayadashami ke din vrundavan ke liye prasthaan kiya. ye van ke raste hi vrundavan ko chale. kehete hai, ki inke harinaam uccharan se unmatta ho kar jangal ke jaanavar bhi inke saath naachne lagate the. bade bade junglee jaanavar jaise sher, baagh or hathi aadi bhi inke aage natmastak ho prembhav se nrity karte chalate the. karthik poornima ko ye vrundavan pahunche. vrundavan main aaj bhi karthik poornima ke din gaurang kaa aagmanotsav manaaya jaataa he. yahaan inhone imali tala or akrur ghat par nivas kiya. vrundavan main rahakar inhone pracheen shridham vrundavan kii mahatta pratipaadit kar logon kii supt bhakthi bhaavana ko jaagrit kiya. yahaan se phir ye prayag chale gaye. inhone kaashi, haridwar, shrungery, kamkoti peeth, dwarika, mathura aadi sthanon par rahakar bhagavadnaam sankirthan kaa prachaar-prasar kiya. chaitanya mahaprabhu ne apane jivan ke antim varsh jagannatha puri main rahakar bitaayen. yaheen par san 1533 main 47 varsh kii alpaayu main rathyatra ke din unhone shrikrishna ke param dham ko prasthaan kiya.
 chaitanya mahaprabhu ne logon kii aseem lokapriyata or sneh praapt kiya kehete hai ki unki adbhut bhagavadbhakti dekhakar jagannatha puri ke raja tak unke shricharanon main nat ho jate the. bengal ke ek shaasha ke mantri rupagoswami to mantri pad tyagkar chaitanya mahaprabhu ke sharnaagat ho gaye the. unhone kusht rogiyon va daliton aadi ko apane gale lagaakar unki anany seva kii. ve sadaiv hindu-muslim ekta kaa sandesh dete rahe. saath hi, unhone logon ko parsparik sadbhaavna jaagrit karne kii prerana di. vastut: unhone jatigat bhedbhaav se upar uthakar samaaj ko maanavtaa ke sutara main piroyaa or bhakthi kaa amrit pilaayaa. ve gaudeey sampradaay ke pratham acharya maane jate hai. unke dwaara kai granth bhi rache gaye. kintu aaj ek shikshashtak ke sivaay anya koi granth uplabdh nahin he. unhone sanskrit bhashaa main bhi tamaam rachanaaen kin. unka maarg prem va bhakthi kaa tha. ve naarad ji kii bhakthi se atyant prabhavit the, kyonki naarad ji sadaiv 'narayan-narayan` japate rahete the. 
 unhone vishwa maanav ko ek sutara main pirote hue yah samajhaayaa ki ishwar ek he. unhone logon ko yah mukti sutara bhi diya-
 krishna keshav, krishna keshav, krishna keshav, paahiam. ram raghav, ram raghav, ram raghav, rakshayam.
 hindu dharm main naam-jap ko hi vaishnav dharm mana gaya he or bhagwaan shrikrishna ko pradhanta di gai he. chaitanya ne inhen kii upasna kii or navadweep se apane chah pramukh anuyaayiyon ko vrundavan bhejkar vahaan sapt devalayon kii aadharshila rakhwai. gaurang ne jis gaudeey sampradaay kii sthapana kii thi. usamen shadgoswamiyon kii atyant ahm bhoomika rahi. in sabhi ne bhakthi andolan ko vyavhaarik swaroop pradaan kiya. saath hi vrundavan ke sapt devalayon ke madhyam se vishwa main aadhyatmik chetana kaa prasar kiya. rasik kavi kul chakra chudamani shri jeev goswami mahraaj shangoswami ganon main anyatam the. unhone parmarthik ni:swaarth pravriti se yukt hokar seva va jan kalyaan ke jo anekanek kaary kiye vah stuty hai. chaitanya mahaprabhu ke siddhanth anusaar hari-naam main ruchi, jeev maatr par dayaa evam vaishnavon kii seva karnaa unke swabhaav main tha. vah maatr 20 varsh kii aayu main hi sab kuch tyaag kar vrundavan main akhand vaas karne aa gaye the. ye shadgoswami the:
 inhone vrundavan main saat vaishnav mandiron kii sthapana kii. ve is prakaar hai:-govinddev mandir, gopinath mandir, madan mohan mandir, radha raman mandir, radha damodar mandir, radha shyamsundar mandir or gokulanand mandir. inhen saptadevalayas kaha jaataa he.
 log chaitanya ko bhagwaan shrikrishna kaa avatar maanate hai. iske kuch sandarbh pracheen hindu granthon main bhi milte hai. shri gaurang avatar kii shreshthata ke pratipadak anek granth hai. inamen shri chaitanya charitamrita, shri chaitanya bhagwat, shri chaitanya mangal, amiy nimai charit or chaitanya shatak, aadi vishesh rup se ullekhneey hai. gaurang kii stuti main anek mahakavy bhi likhe gaye hai. 
 inkaa likhaa koi granth yaa paath nahin uplabdh he. maatr aath shloke hi uplabdh hai. ise shikshashtak kehete hai. kintu gaurang ke vichaaron ko shrikrishnadas ne â€˜chaitanya-charitamrita main sankalit kiya he. baad main bhi samay samay par rup jeev or sanathan goswamiyon ne apane-apane granthon main chaitanya-charit-prakaash kiya he. inke vichaaron kaa saar yah he ki:-
