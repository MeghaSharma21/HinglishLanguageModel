 louh stambh dilli main qutub minar ke nikat sthit ek vishaal stambh he. yah apneaap main pracheen bhartiya dhaatukarm kii paraakaashtha he. yah kathith rup se raja chandragupta vikramaditya se nirmaan karaayaa gaya, kintu kuch visheshgyon kaa maananaa he ki iske pehle nirmaan kiya gaya, sambhawatah 912 ipu main. stambh kii unchaai lagbhag saat meter he or pehle hindu va jain mandir kaa ek hissaa tha. terahavin sadi main qutubuddin aibak ne mandir ko nasht karke qutub minar kii sthapana kii. louh-stambh main lohe kii maatra kareeb 98% he or abhi tak jang nahin laga he.
 lagbhag 1600 se adhik varshon se yah khule aasmaan ke neeche sadiyon se sabhi mausamon main avichal khadaa he. itane varshon main aaj tak usamen jang nahin lagi, yah baat duniya ke liye aashcharya kaa vishay he. jahaan tak is stambh ke itihaas kaa prashn he, yah chauthi sadi main bana tha. is stambh par sanskrit main jo khuda hua he, uske anusaar ise dhvaj stambh ke rup main khadaa kiya gaya tha. chandraraj dwaara mathura main vishnu pahari par nirmit bhagwaan vishnu ke mandir ke saamne ise dhvaj stambh ke rup main khadaa kiya gaya tha. is par garud sthapit karne hetu ise banaaya gaya hoga, at: ise garud stambh bhi kehete hai. 1050 main yah stambh dilli ke sansthaapak anangpal dwaara laayaa gaya.
 is stambh kii oonchai 735.5 se.me. he. isamen se 50 semi. neeche he. 45 se.me. chaaron ore pathar kaa platform he. is stambh kaa gheraa 41.6 se.me. neeche he tathaa 30.4 se.me. upar he. iske upar garud kii murti pehle kabhi hogi. stambh kaa kul vajan 6096 ki.gra. he. 1961 main iske rasinic pareekshan se pataa laga ki yah stambh ascharyajanak rup se shuddh ispaat kaa bana he tathaa aaj ke ispaat kii tulana main isamen carbon kii maatra kaaphi kam he. bhartiya puraatatv surveykshan ke mukhya rasayan shastri dow bi.bi. laal is nishkarsh par pahunche hai ki is stambh kaa nirmaan garm lohe ke 20-30 kilo ko tukdon ko jodne se hua he. mana jaataa he ki 120 kaarigaron ne dinon ke parishram ke baad is stambh kaa nirmaan kiya. aaj se solah sau varsh purv garm lohe ke tukdon ko jodne kii ukt takanic bhi aashcharya kaa vishay he, kyonki puure louh stambh main ek bhi jod kahin bhi dikhaai nahin detaa. solah shatabdiyon se khule main rahane ke baad bhi uske vaise ke vaise bane rahane kii sthiti ne visheshgyon ko chakit kiya he. isamen phosphorus kii adhik maatra va sulfur tathaa mangneej kam maatra main he. slog kii adhik maatra akele tathaa samuhik rup se jang pratirohak kshamta badha dete hai. iske atirikt 50 se 600 microne moti oxide kii parat bhi stambh ko jang se bachaati he.
 itihaaskaaron ne mahrauli ke loh stambh ko samraat chandragupta dwitiya ke kaal main rakhaa he or loh stambh main varnit raja chandra ko chandragupta dwitiya se jod diya he.
 kuch itihaaskaar maanate he ki us loh stambh main jo lekh he wo gupt lekho kii style kaa he or kuch kehete he ki chandragupta dwitiya ke dhanurdhari sikko main ek stambh nazar aata he jisapar garud he ,par vah stambh kam or rajdand adhik nazar aata he.
 loh stambh ke anusaar raja chandra ne vang desh ko haraaya tha or sapt sindhu nadiyon ke muhane par vahliko ko haraaya tha.
 james phergussanjaise pashchimi itihaaskaar maanate he ki yah loh stambh gupt vansh ke chandragupta dwitiya kaa he.
 kuch itihaaskaaron ke anusaar yah stambh samraat ashok kaa he jo unhone apane dada chandragupta maury kii yaad main banwaaya tha.
 nirdeshaank: 28°31′28.76″N 77°11′6.25″E / 28.5246556°N 77.1850694°E / 28.5246556; 77.1850694
