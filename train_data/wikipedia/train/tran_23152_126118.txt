 nirdeshaank: 25°31′N 86°19′E / 25.52°N 86.31°E / 25.52; 86.31banagaanv bharat ke bihar rajya ke saharsa jile ke pashchim me avasthit ek gaanv he jisaki pahchaan sadiyon se rahi he. jansankhya or kshetrafal ke hisaab se ye gaanv naa sirf rajya ke balki desh ke sabase bade gaanvon me ek hai. 2001 kii janaganana ke mutabiq is gaanv kii aabaadi 60000 he haalanki pichley dashak jansakhya me badhottaree ko dhyaan me rakhte hue ye sankhya vartmaan me 70000-75000 ke madhya me ho sakati he. yah gaanv kosi pramandal ke kehara prakhand ke antargat aata he. is gaanv se teen kilometre purv me bariyaahi bazaar, aath kilometre pashchim me maan ugratara kii paavan bhoomi mahishi or uttar me bihara gaanv avasthit he. is gaanv me teen panchayatein hai. har panchayat ke ek mukhiya hai. sarkaar dwaara samay samay par panchayat chunaav karaaye jaate he. inhi chunaavon se har panchayat ke sadasyon kaa chunaav kiya jaataa he. vakt ke har padaav par is gaanv kaa yogadan apni aanchalik seemaa ke paar rajya, desh or duniya ko miltaa rahaa he. in yogadanon me lok shashan, samaaj seva, sahitya, patrakarita, raajnneeti, deshseva or bhakthi me yogadan pramukh hai. bhakthi or samajaseva ke aise kii ek stambh, sant lakshminath gosai, jinhone is gaanv ko apni karmbhumi banaai, ko log bhagwaan kii tarah puujate he. unka mandir gaanv ke pramukh darshanik sthalon me se ek he. gaanv ke bolchaal kii bhashaa maithili he or yahan hindu tathaa islam dharmon ko maananevaale sadiyon se aapasi saamanjasy or dharmik sahishnutaa se saath rahete hai.
 bangaanv kaa likhit itihaas kaaphi purana he. aisi dharna he kii buddha ke samay me is jagah kaa naam aapan nigam tha. gyaan kii khoj or aadhyatm ke vistaar ke silsile me gautam buddha bhi yahan aaye the. padosi gaanv mahishi ke mandan mishra or kandaha ke prasiddh suryamandir kii vajah se ye gaanv or aasapaas ke kshetra sadiyin se gyaan, dharm or darshan ke centre rahe hai. gaanv kaa naam bangaanv hone ke bare me kai kimvadantiyaan hai. kaha jaataa he gaanv ke sabase pehle washindon me se ek kaa naam banmali khan tha. or unhi ke naam se shaayad is gaanv kii pahchaan bangaanv ke rup me hui. gaanv kii khaasiyat se bhi he kii ye desh kaa akelaa gaanv he jahaan ke logon kaa hindu hone ke baavjood bhi upnaam khan he. bangaanv ke pracheen itihaas se sambandhit kai ullekh prasiddh itihaaskaar ram sharan sharma ke kai kitabon ke sangrah pracheen bihar kaa vrahat itihaas he or usame di gayi jaankariyon ko lekhak kuch mahino ke uparant uplabdh karaayenge. gaanv ke kai logo ne bhartiya swatantraaa sangram me sakriy sahyog diya. wo yaa to aandolan me sakriy rup se sanlagn rahe yaa phir kavitaaon ke madhyam se samakaleen andolankariyon ko olyras dete rahe. swargeey pandit chhedi ja dwijwar ne un dinon maithil andolkariyon ko viraras kii aisi hi kavitaaon se josh bharaa jaisaa kii hindi kavitaaon ke madhyam se rashtrakavi ramdhaari singh dinakar kar rahe the.
 18veen shatabdi me bangaanv ke uttar me sthit gaanv parasrama me janme lakshminath gosai ke zikr ke bina bangaanv kaa parichay adhuraa he. lakshminath gosai ko aadar se babaaji ke naam se sambodhit kiya jaataa he. babaaji sadhu, yogi, darshanik, kavi, locasevak or chamaktarik shaktiyon ke dharak the. unki asaadhaaran shaktiyon, lokseva or gaanv ke logo kii unnati ke prayaason kii vajah se log unhen ishwar kaa rup maanate hai or ishwar kii tarah nity puja karte he. logo kii manyata he babaaji k aashirwad gaanv ke saath sadaa rahaa he. unki aseem anukampaa se gaanv ne jivan ke kai kshetro me yogadan diya he or apni pahchaan banaai he. haal ke varshon me bihar ke nivartmaan mukhyamantri nitish kumaar babaaji ke mandir me ashish lene aaye the. 
 babaaji kaa janm 1793 isvi me saharsa jile ke parasrama gaanv me hua. inke bachapan kaa naam lakshminath jha tha. kusilwaar digaun mul ke katyayan gotreey babaaji ke pita kaa naam shri baccha jha tha. guru shri ratte jha ke adheen jyotish kii aarambhik shiksha paakar babaaji apane paitrik gaanv parasrama waapas aa gaye. gaanv vaapasi ke uparant babaaji ke swabhaav me kaaphi badlaav paaya gaya. unke pita ne inhen kaaphi ekaaki or man kii gaharaaiyon me khoyaa hua paaya. swabhaav me aaye is badlaav me nijaat paane ke lakshya se inke pita ne inaki shaadi ye soch kar tay kar di kii garhastha jivan me ramane ke baad unhen is akelepan se mukti mil jaayegi. mithila me apane apane mata-pita guru or bujurgo kii salahon kaa aadar dharm kii tarah kiya jaataa he. babaaji ne pita kii ichha kaa paalan karte hue byaah to kiya lekin garhastha jeevaname unki ruchi nahin thi. sheeghra hi wo ghaney jangalo me ek guru kii talash me chale gaye. un dinon bade bade guru or gyani aise hi kisi ghaney jangalon gufaaon, kandaraon or agamya parvat shikharon par yoga sadhana kiya karte the. is anveshan kii vajah se inaki mulaakaat guru lambnath se hui jo khud guru gorakhnath ke shishy ke shishy the. unhi se shiksha ke darmyaan babaaji ko guru gorakhnath kaa darshan hua. guru lambnath se yoga, sadhana or tantra kii shiksha lene ke baad babaaji shuru me darbhanga aaye. yoga or sadhana ke anveshan or vistaar ke silsile me babaaji ek baar bangaanv aaye. un dinon gaanv me kushti kaa khel bahut hi dilchaspee se khelaa jaataa tha. gaanv ke logo ne inke sugathit sharir or kaushal ko dekh kar uname ek pahunche hue pahalwaan ko dekha. gaanvvaalon ke garmjoshi se kiye gaye swaagat or sneh ke chalate unhone isi gaanv me rahane kaa nishchay kiya. gaanvvaalon ne unke rahane ke liye ek kutiyaa banaai. gaanv ke hi shri kari jha ne unhen ek gaay di taaki wo go seva kar apni doodh aadi kii jaruraton ko puraa kar saken. 
 babaaji ne apane jeevankaal me kai bhajan likhe jo kaaphi lokapriy hue. inke bhajanon kaa ek sankalan bhajanavali naam ke ek sangrah me sangrahit he. unke bhajanon ko swargeey mahavir jha ne mul rup me sangrahit or sangrakshit rakhaa or baad me swargeey pandit chhedi jha dwijar se inhen vishyavaar rup me krambadh kiya. bhajanavali ke alaava babaaji kii ek or kriti vivek ratnavali bhi prakashit he. bhajanavali me kai bhakthi bhav pesh kiye hai. iname, ram, krishna, shiv, holi ke vishay par ke bhajan pramukh he. iske alaava guru vandana or lokshiksha kii baaten bhi kahi gayi he. khaskar aalas tyaag par vishesh jor he. babaaji ke bhajanon kaa ek audio casette kaa nirmaan swargeey bhavesh mishra ne 1980 ke dashak me kiya tha. uske gayaki me isi gaanv ke gayak nand ji ne bhi yogadan diya tha. iske bhajanon me se kai- jaise uthi bhore kahoon hari hari hari hari, he ram lakhi kevat oot khadey kaaphi lokapriy hue the. baad ke varshon me babaaji rachit guru vandana -pratham dev guru dev jagat me ko prasidd gayika ranjan jha ke dwaara bhi gaaya gaya. maithili ke suprasiddh gayak hemkant jha kii smriti me jari geeton kii shrankhla me bhi inke likhit ek bhajan ko shaamil kiya gaya he. isamen unke bhajan- kahan laage mohan maiyaa maiyaa ko hemkant jha ne bahut hi sureele andaaj me gaaya he. unke kuch charchit bhajan nimna hai-
 man re kahan phirat baurana 
 man re kahan phirat baurancebahoon sikh sikhaawan mero, chola bhayo he purana maanush janam padarath paae, bhajat naa kyon bhagavaana ant kaal paamar pachhataihen, yamapur jabahin thikaana kiyo qaraar bhajan caribe ko, so baat bhoolanaa kesh safed bhayo sab tero, pahunchaa yama paravaanaa nari neh deh se chaado, naiynan joti jhaplanakul parivaar baat nahin puchhat kahat baat katoolaana bahut kamai asoch bhaye he, le le dharaat khajaana ‘lakshmipathi’ nar ram bhajan binu, maati mol bikaana
 ambe aab uchit nahin deree 
 ambe aab uchit nahin deree mitra bandhu sab tak-tak taky, nahin sahay ahi beri yoga yajna jap kay nahin sakalon, paralhuun kaalak pheri keval dwand fund main fais kay, paap batoral dherinam ucharab dustar bhay gail, kanth lel kaph gheri ek upaay sujhe aich ambe, aahaan nayan bhair heri shudhh bhajan tue he jagadambe, deb bajabathi bhedi‘lakshmipathi ‘ karunamayi ambe, bisarahun chook ghaneri.
 
 babaaji kaa samay wo samay tha jab bharat kaa jyadaatar hissaa angrejo ke niyantran me tha. bihar rajya kaa astitv nahin tha. sara kshetra bengal praant ke adheen aata tha. angrejo ne prashasan ke liye jagah jagah par apni kothiyaan bana rakhi thi. bangaanv se teen kilometre purv me aisi hi ek kothi the jise log bariyaahi kothi ke naam se jaanate the. usee se ek angrej jinka naam chrishchiyan jon tha, babaaji ke sampark me aaye. inke sampark me aane ke ki vajah donon kaa aadhyatm ke liye lagaav tha. chrishchiyan jon isai dharmavalambee the. donon ke bich agadh dosti ho gayi. chrishchiyan jon ne bhi babaaji ki style me avadhi me bhakthi bhav likhe halaki unke bhakthi ke centre me isha messiah the. jab babaaji ne sharir tyaag kiya to chrishchiyan jon ko is baat ki ilm nahin thi. jab unhen babaaji ke dehavsaan ke bare me pataa chalaa to unhen bahut dukh hua. jiske baad shradhanjali ke taur pe unhone ye pankiyaan likhi- 
 pher naa milihain tor sam, jon mitra ehi lok
 -chrishchiyan jon 
 prati varsh 5 disambar ko babaaji kuti praangan me babaaji samaroh manaaya jaataa he. is din puure praangan ko khaas taur par sajaayaa jaaya karata he or babaaji kii vishesh puja-archana kii jaati he. samaaroh kaa aagaaj jile ke kisi visisth vyakti yaa padhadhikari ke dwaara kiya jaataa he. taduparant kuch buddhijiviyon dwaara babaaji ke jivan, unke kaary or samajaseva kii baaten kii jaati he. samaaroh kaa ek mukhya aakarshan rahata he isamen hone vaale sankruthik kaarykram. gujarey saalon me mithila ke sheersh kalakaar is samaaroh me shirkat karne aate the. inke hasya kalakaar amiy halaahal, gayak mahendra, prasiddh geetkaar rabindra, maithili ke lokapriy gayak hemkant jha or apane hi gaanv ke nand-naval kii jodi apni hunar se sabakaa dil jitate the. san 1990 tak swargeey bhavesh mishra iskaa aayojan karte the. 1991 me unke aakasmik nidhan or uparalikhit kalakaaron me se kuch ke divangat ho jane baad bas unki yaaden hi shesh rah gayi hai. halanki is kaarykram kaa aayojan abaadh chalata rahaa he. is samaroh me babaaji rachit bhajan bhi gaaye jate the.
 gaanv me rahane vaale adhikansh logon ke jivan-yaapan kaa jariya krishi he. kosi kaa pashchimi tatbandh sirf aath kilometre kii duuri par he. kosi nadi par band banane se pehle har varsh nadi kii madamast bahati dharaaen upjau mittia le ke aati thim. lekin band banane ke baad in dhaaraon par kaaphi niyantran rahaa he jisane logo ke jivan me suvidha laai he. khaas kar ke sadak maarg kaa sucharu rup se chalanaa. iskaa andaaj isi baat se lagaaya ja saktaa he ki aaj se teen dashak pehle maatr aath kilometre dur sthit gaanv mahishi jane ke liye teen baar naav kaa sahaara lenaa padataa tha. gaanv ke krishak mukhya rup se dhan or gehun kii kheti karte hai. lekin iske alaava, makai, mung, patson or garma dhan kii kheti kii jaati he. dhan kii kataai ke samay har ghar me khushhaali dekhi ja sakati he. iske kai kaaran he. ek to sabake ghar me anaaj kaa aana or mausam me aaye parivartan. monsoon ke mausam ke jane ke baad umas se thodi nijaat ke saath dashahra, diwaali or chhath logo kaa man khushnuma bana dete hai. makar sankranti ke din log log nae dhan se bane chuda or dahi evam good kaa aswadan karte hai. samay ke saath gaanv me bahut tarakkee hui he. sadak achche hue hai. gaanv me dhoorbhaash or internet kii sevaayen he or jan yatayaat kii suvidha din ke 24 ghante uplabdh rahete hai. gaanv me swagiry ramesh jha ke prayaason se unke samay me pani kii line bhi bichaai gayi thi. lekin kosi kii najdiki kii vajah se pani kaa str jameen ke str ke kaaphi paas he or is vajah se log chapakal kaa pani hi istemaal karte he kyonki wo zyada taaja hota he. gaanv me kai praathmik or madhya vidhyalay hai. ladakon evam ladakiyon ke liye ek alag alag ucch vidhyalay he jinaki suchi neeche de hui he. gaanv kii vishalata ke kaaran har roj kai jagahon par puja, jap, tap kirthan bhajan chalata rahata he. isliye yahan kaa maahaul kaashi jaisaa rahata he jahaan har vakt jap taap puja paath chalata rahata he. bhajan kirthan shaam ke kaaryakramon kaa hissaa hote he or kai yuva isamen shariq hote hai.
 maithil brahman gaanv ke bahusankhyak he. haalaanki anya jati ke log bhi is gaanv main rahete hai. maithil brahman me jyadaatar kusilwaar mul ke hai. is mul ke logo kaa upnaam khan he. khan upnaam vaise muslim dharmavalambiyon me paaya jaataa he. hindi dharmavblambiyon ke bich khan upnaam shaayad desh bhar ke liye anuthi baat he. khan upnaam kaise aayaa iske bare me kai raay hai. kuch log maanate hai ki ki mogul sultanate ke shaskao ke kusilvaaron ke kar vasuuli ke kaushal se prabhavit hokar unhen khan upnaam se nawaaza.duusari dharna ye he ki ek baar kisi angrej ne gaanv kii kisi yuvati ke saundarya se prabhavit hokar jarbadasti shaadi karne kii yojana banaai. lekin ladki ke gharavaalon ne ye jab suna to unka khun khul uthaa. atah unhone us angrej ko chhadam se maarane kii yojana banaai. unhone kaha ki shaadi paaramparik tareeke se kii jaae. baraat ke saath us angrej ko phoos se ghire pandal main jala ke maar daalaa gaya. jab angreji hukumat ke logo ne gaanvvaalon kii talash shuru kii to unhen dhokhaa dene ke liye unhone apana upnaam khan kah ke bataanaa shuru kiya tami unhone ye pataa lage ki ye log muslim hai or is tarah wo angrejon se bach jaaen. satya kya he ye kisi ko pataa nahin he kyonki iskaa koi likhit sakshya uplabdh nahin he. gauratlab he ki 16veen sahatabdi me akbar ne darbhanga raaj ko uttari bihar ke kar vasuuli kaa jimmaa diya tha. us se pehle dilli sultanate ke shaskaon ne, jinka rajya 13veen shatabdi se hi kaayam tha, bihar par shashan kiya tha. isliye ye upnaam 13veen se 18veen ke bich kabhi aayaa hoga. brahman ke alaava kai duusari jati ke log bhi rahete he. masalan naai, kumhaar, pasiba ityadi. iske awala kuch islam dharmavalambee bhi gaanv ke miantoli ilaake rahete hai. inkaa mukhya pesha sabji kii kheti karnaa he or isi se wo apana guzaara chalaate hai. inhen log kujra bhi kehete hai. sabase anuthi baat ye he ki in donon hindu or muslim kaaphi prem bhav ke saath aapas me rahete he. hindu, musalamaanon ke tajia me shariq hote hai or musalmaan hindu parv tyoharon or melon me dikh jate hai. yah baat aaj ke paripreskshya me khaas he kyonki vishwa ke adhiktar hisson me dharm ke naam pe jang chhidi he. gaanv kii vishalata ke chalate kai shaadiyaan gaanv ke do pariwaron ke bich hi ho jaati hai. ye baat bhi apane aap me niraali he. gaanv kaaphi surakshit he. chote mote matbhedon ko chhod koi ladaai nahin hoti he. kai logo ki dharna he ki is gaanv ki raksha babaaji swayan karte hai. gaanv ke ghanatv ko dekhakar koi chor gaanv ki or dag bharne se darataa he. mana jaataa he saalon pehle gaanv ke doordarshee babua khan ne gaanv ke sadakon kii ruparekha kuch aisi rakhi thi kisi ko bhi kukrity karke bhaag janaa aasaan nahin hota. babua khan ne hi sau saal se pehle gaanv me dharmasabha kii shuruyaat kii thi jo aaj bhi jari he. is sabha me dharm or aadhyatm kii baaten hoti he.
 bangaanv me hui prakritik aapadaaon kii do mukhya vajahen hai. pehla kaaran he kosi nadi me ai baad. kosi nadi ek manmatta nadi he jo apni dhara or disha badalati rahati. lokgeeton me ise "bataihiya maiyaa" yani unmaadi maa kii sangya di gayi he. himalay ke god se nikali ye nadi dharti par aate he ajeebogareeb ghumaav lete hue akhirkaar ganga nadi me aa milti he or ganga kii sahaayak nadiyon me ek he. yah nadi do hisson me vibhakt he. nadi kaa pashchimi hissaa gaanv se 8 kilometre pashchim he. is nadi par band 1950 ke dashak me bana tha. band banane se pehle kosi kii kai choti dharaaen gaanv yaa ird gird se ho ke bahati thi. band banane ke baad yah kaaphi niyantrit ho gayi he lekin nadi ke puraane bahaav ke nishaan aaj bhi bahutyaat me milane vaali bade bade gaddhon ke rup me maujuud hai. band banane se purv gaanv me barh aana aam baat thi. lekin iske baad se vikaraal rup main sirf ek baar gaanv me barh aayi he. aisa san 1984 me supaul jile ke navahatta ke paas band ke tut jane se hua tha. is vajah se aayi barh ke kaaran gaanv ke zyaadaatar hisse me pani ghus aayaa tha. barh kii vajah se sampatti kaa bahut nuksaan hua tha. gaanv ke ek do log barh kii tej dhara me aa ke bah gaye the. haalanki is baad bhi gaanv puri tarah nahin duba tha. gaanv ke madhya kaa hissaa, jo kaaphi unchaa he or pathaar kii akruti kaa he, pani me nahin duba tha. prakruti kii ek or aapadaa kaa gavaah ye gaanv rahaa or wo he bukamp. is gaanv me do baar bukamp aaye hai jisase gaanv me kshati hui ho. san 1934 me aayaa bukamp bahut khatarnaak tha. gaanv ke kai hisse me daraaren aa gayi thi. richter paimaane pe isaki tivrata 8.1 maapi gayi thi. ye bukamp naa sirf bihar ke balki bharat se sabase bhayanak bukampon me ek he. iske baad 1988 me ek baar phir se bukamp aayaa. isaki vajah se gaanv ke kai gharon ko nuksaan hua tha. richter paimaane pe isaki tivrata 6.6 thi. vaise ye gaanv gaanv himalay se kaaphi dur he lekin iske baavjood prithvi ke garbh ke andar ho rahi uthal kii vajah se bukamp yahan aate rahete he. mana jaataa he ki plate tectonix ki vajah se aisa hota he. prithvi ke andar is kshetra me europe kaa plate, asia ke plate ke andar aa rahaa he or uski vajah sebukamp aate hai. 1988 me aise hi ek subah kute achaanak se bhunkane lage or bijli gul ho gayi. iske kuch der baad, chapakalo or kuon kaa pani baahar aane laga. logo ke gharon ki deevaaron me daraaren aa gayi thi. lekin kisi ko chot tak nahin aayi.
 hinduon ke kai parv tyohaar he. iname se kai aise he jo kshetra vishesh me manaaye jate or kai saare aise parv he jo uttar bharatiyon ke zyada ullas ke saath manaaya jaaya. aise kai saare parv is gaanv me bhi manaaye jate he. 
 is gaanv me manaaye jane vaale parvon me holi kaa sthaan sabase upar he holi ke parv par gaanvvaalon me bahut utsaah dekhne ko miltaa he. gaanv se dur rahane vaale log is maukey par gaanv aane kii puri koshish karte he. gaanv ke logo main ye kahawat kaaphi prachlit he "je jiba se khelaa fog " jiskaa hindi me shabdic arth he kii jo bhi jinda hai wo holi ke din jarur khelen. ghar ghar me malpua pakaaya jate he or log rang yaa gulaal ke saath ek duusare se holi khelte he. holi yahan kai baar do dinon tak manaaya jaataa he. pehle dhurkhel khelaa jaataa he jisame log dhul garde, mitti or keechad ke saath ek duusare ke saath holi khelte hai. duusare din rang or gulaal ke saath holi kheli jaati he. kai baar dhurkhel or rang donon ek hi din khele jate hai. holi kii ek or khaas baat yah he kii yahan holi puure desh se ek din pehle manaaya jaataa he. holi ke din din bade bujurgo ke bich bhaang pinaa aam baat he. kai yuva is din madhpan kiya karte he. bhaang pinaa pilaanaa aam baat he. is ilaake ke bhoomi par bhaang apane aap upajataa he. bhaang kii rasaynic sanrachana ke mutabiq pashchimi deshon me varjit marijuana ke kaaphi saamaan he or donon hi vanaspati shaastra ke mutabiq maadaa kainnabis sataiwa prajati me hai. donon tetrahaidrocarbinol rasinic prajati me aate he. iske paan ke baad aaye mad kaa apana alag mazaa he. holi ke din kai log bhaang pite he or kai pariwaron me holi ke din bhaang pinaa bura nahin samajha jaataa he. bhartiya samaaj me nashapan saamaajik rup se tiraskaar kii najar se dekha jaataa he. bhaang vitaran kaa ek aisa adda mayuri khan ke aadh hai. vahaan bade bujurgo ko aadar ke saath bulaakar bhaang pilaayaa jaaya he.holi kaa din "jogira sara raa raa" se gunjyman rahata he. holi ke baad sankruthik kaarykram kaa bhi aayojan hota he. is kaarykram me shastreey sangeet me paarangat kalakaaron ko bulaayaa jaataa he. is kaarykram me purv ke varshon me pandit rajan mishra or saajan mishra jaise kalakaar aa chuke hai. is kaarykram kaa aayojan jamshedpur me rahane vaale gramin shri kameshwar choudhary iskaa aayojan kaary karte the.
 holi march maheene me manaaya jaataa. uske baad gaanv me sirua or ramanavami kaa tyohaar manaaya jaataa he. ye tyohaar chote str par manaaye jate hai. krishnashtami gaanv me manaaye jane parvon me ek he. pehla din bhagwaan ke janmdin ke taur pe manaaya jaataa he. duusare din gaanv me but bada mela dekhne ko miltaa he. teesraa din bhasaan kaa hota he jisame saare bhagwaan kii pratimaaon ko visarjeet kiya jaataa he. is avasar par, shrikrishna, yashoda, sudama, basudhar jaise krishna ke jivan se jude tamaam logo kii bhavy pratimaaon ko babaaji kuti praangan me bane ek khaas sthal, jo isi nimitt nirmit hua tha, par pradarshit kiya jaataa he. meley ke din khub utsaah dekhne ko miltaa he. bachche, bade, buudhe, jawan or mahilayen sab milakar isamen hissaa lete hai. khaas kar ke bacchon or choti umr ke logo kaa utsaah dekhne ko banataa he. bacchon ko bado se mela dekhne ke liye paise milte he or bahut hi utsaah se wo apni aakanksha kii chijen kharidte. is meley main bacchon kii duniya main anand laane kii sari chijen hoti he. rang birange, gubaare, khilone, bansuri, digadigaya gaadi, jhula, rang birange chashme or kuch khaane pine kii chijen unki duniya me khushi laane ke liye kaaphi hote he. gaanv ke bujurg apane pote potiyon yaa dauhitr natino ke saath meley me aakar aanad lete hai. mahilaon ko bhi apane shringaar prashaadhan yaa gharelu kaamkaaj kii chijen aasaani se mil jaati. he. is meley me kai saalon tak "maut kaa kuan" kaaphi aakarshan kaa centre hua karata tha. iske alaava kai log cinema dikhaane kaa bhi intejam karte hai. visarjan se pehali raat nrity sangeet kaa kaarykram bhi hota he. manua dhar me murti visarjan ke saath kii is meley kaa samaapan ho jaataa he.
 gaanv me manaaye jane vaale parvon me durga puja ek ahm parv he. yah parv das dinon tak chalata. gaanv sthit maan durga ke bhavy mandir me din bhar gaanvvasi bhagwati kii archana me magn rahete hai. is dauraan durga saptshati kaa ahernish paath kiya jaataa he. puja kaa aathvaan din kaaphi khaas hota he kyonki is din kai log maan bhagwati ko memanon kii bali chadhaate hai or baad me use prasad maan kar khaaya jaataa he. is din kareeb hajaar memanon kii bali di jaati he. ye kaam subah se dopaher tak chalata he. shaam me bhainse kii bali di jaati he. is me ek yaa do bhainson kii bali chadhai jaati he. in donon pashuon kii bali pratikatmak he kyonki bhagwati ne bhi kaam or krodh kaa ant kiya tha. . memanon ko kaam or bhainson ko krodh kaa pratik mana jaataa he. brahmanon ke do samudaay hai. ek wo jo maance khate hai or wo shakt brahman kehalaate hai. dossare jo maance nahin khate hai wo vaishnav brahman kehalaate he. yahan ke log is tarah shakt brahman he. vaise gaanv ke kai log bali kii parampara ko pashuon ke khilaaf atyaachaar maanate hai or unka mat hai ki aise puraani paramparaon kaa ant hona chahie. vaise gaanv ke adhikansh log is parampara ko badhaate aaye he or unka kahana he ki sadiyon se chali aa rahi parampara galat nahin hai. durga puja ke dasven din vijaya dashami kaa parv manaaya jaataa he. is din chote log bade bujurgon ko pranaam karte hai or unhen log dderghaayu hone yaa vijayi hone kaa aashirwad miltaa he. durga puja ke baad kosegra or phir diwaali kaa parv manaaya jaataa he. uske baad chhath kaa parv bhi yahan bahut kii shraddha ke saath manaaya jaataa he. vaise durga mandir me log saal bhar aate jate rahete hai. hajaaron kii sankhya me log nity durga mandir aate hai. khaskar gaanv kii kuch mahilayen apni manokamana puraa hone kii aas me bhagwati se madad kii guhaar lagane aati he. durga mandir se thik sata maan kaali kaa mandir he or unki puja bhi log nity rup se karte hai.
 state bank of india
