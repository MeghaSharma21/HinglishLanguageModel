 
 bhojeshwar mandir madhya pradesh kii rajdhani bhopal se lagbhag 30 kilometre dur sthit bhojpur naamak gaanv main bana ek mandir he. ise bhojpur mandir bhi kehete hai. yah mandir betwa nadi ke tat par vindhya parvatamalaon ke madhya ek pahari par sthit he. mandir kaa nirmaan evam iske shivlinga kii sthapana dhar ke prasiddh parmaar raja bhoj ne karavaayi thi. unke naam par hi ise bhojpur mandir yaa bhojeshwar mandir bhi kaha jaataa he, haalaanki kuch kinvadantiyon ke anusaar is sthal ke mul mandir kii sthapana pandvon dwaara kii gai maani jaati he. ise "uttar bharat kaa somnath" bhi kaha jaataa he. 
 yahan ke shilalekhon se 11veen shatabdi ke hindu mandir nirmaan kii sthapaty kala kaa gyaan hota he va pataa chalata he ki gumbad kaa prayog bharat main islam ke aagaman se purv bhi hota rahaa tha. is apurna mandir kii vrahat kaary yojana ko nikatavarti pashaan shilaon par ukera gaya he. in maanchitr arekhon ke anusaar yahan ek vrahat mandir parisar banane kii yojana thi, jisamen dheron anya mandir bhi banaaye jane the. iske safaltapurvak sampann ho jane par ye mandir parisar bharat ke sabase bade mandir parisaron main se ek hota. 
 mandir parisar ko bhartiya puraatatva surveykshan vibhaag dwaara rashtriya mahatva kaa smarak chihnit kiya gaya he va iskaa punaruddhar kaary kar ise phir se vahi rup dene kaa safal prayaas kiya he. mandir ke baahar lage puraatatva vibhaag ke shilaalekh anusaar is mandir kaa shivlinga bharat ke mandiron main sabase unchaa evam vishaltam shivlinga he. is mandir kaa praveshdwar bhi kisi hindu bhawan ke daravaajon main sabase bada he. mandir ke nikat hi is mandir ko samarpit ek puraatatva sangrahalay bhi bana he. shivaratri ke avasar par rajya sarkaar dwaara yahaan prativarsh bhojpur utsav kaa aayojan kiya jaataa he.
 is mat ke anusaar mata kunti dwaara bhagwaan shiv kii puja karne ke liye pandavon ne is mandir ke nirmaan kaa ek raatri main hi puraa karne kaa sankalp liya jo puraa nahin ho sakaa. is prakaar yah mandir aaj tak adhuraa he.
 is mat ke anusaar aisi manyata he ki mandir kaa nirmaan kala, sthapaty or vidya ke mahaan sangrakshak madhya-bharat ke parmaar vansheey raja bhojdev ne 11veen shatabdi main karavaaya. paramparaon evam manyatanusaar unhone hi bhojpur evam ab tut chuke ek baandh kaa nirmaan bhi karavaaya tha. mandir kaa nirmaan kabhi purna nahin ho paaya, atah yahan ek shilanyas yaa udghaatan/nirmaan ankan shila kii kami he. phir bhi yahaan kaa naam bhojpur hi he jo raja bhoj ke naam se hi judaa hua he. kuch manyataon ke anusaar yah mandir ek hi raat main nirmit hona tha kintu isaki chat kaa kaam puraa hone ke pehle hi subah ho gai, isliye kaam adhuraa rah gaya. 
 raja bhoj dwaara nirmaan kii manyata ko sthal ke shilpon se bhi samarthan miltaa he, jinaki carbon aayu-gananaa inhen 11veen shatabdi kaa hi sunishchit karti he. bhojpur ke ek nikatavarti jain mandir main, jis par unheen shilpiyon ke pahchaan chihn hai, jinke is shiv mandir par bane hai; un par 1035 i kii hi nirmaan tithi ankit he. kai saahitiyik kaaryon ke alaava, yahaan ke aitihaasik sakshya bhi varsh 1035 i main raja bhoj ke shashan kii pushti karte hai. raja bhoj dwaara jari kiye gaye modas tamra patr, unke raajakavi dashabal rachit chintamani saranika aadi is pushti ke sahaayak hai. is mandir ke nikatavartti kshetra main kabhi teen baandh tathaa ek sarovar hua karte the. itane bade sarovar evam teen bade baadhon kaa nirmaan koi shaktishaalee raja hi karvaa saktaa tha. ye sabhi sakshya is mandir ke raja bhoj dwaara nirmaan karawaaye jane ke paksh main dikhaai dete hai. puraatatvashastri prokirit manakodi is mandir ke nirmaan kaal ko raja bhoj ke shashan ke uttarardh main, lagbhag 11veen shatabdi ke madhya kaa bataate hai.
 udaipur prashasti main baad ke parmaar shaskaon dwaara likhvaaye gaye shilalekhon main aisa ullekh miltaa he jinamein: mandiron se bhar diya jaise vaakyansh hai, evam shiv se sambandhit tathyon ko samarpit he. inamen kedareshwar, rameshwar, somnath, kalbhairav evam rudra kaa varnan bhi miltaa he. lokoktiyon evam paramparaon ke anusaar unhone ek saraswati mandir kaa nirmaan bhi karavaaya tha. ek jain lekhak merutung ne apni kriti prabandh chintamani main likhaa he ki raja bhoj ne akele apni rajdhani dhar main hi 104 mandiron kaa nirmaan karavaaya tha. haalanki aaj kii tithi main keval bhojpur mandir hi akelaa bachaa smarak he, jise raja bhoj ke naam ke saath joda ja saktaa he.
 prabandh chintamani ke anusaar; jab raja bhoj ek baar shrimaal gayi to unhone kavi magh ko bhojaswamin naamak mandir ke bare main bataaya tha jiskaa ve nirmaan karwaane vaale the. iske uparant raja malwa ko laut gayi. haalanki magh kavi raja bhoj ke samakaleen nahin the, atah yah katha kalbhramit prathit hoti he.
 yah mandir multah ek 18.5 mile lambe evam 7.5 mile chaude sarovar ke tat par bana tha. is sarovar kii nirmaan yojana main raja bhoj ne pathar evam baaluu ke teen baandh banawaaye. inamen se pehla baandh betwa nadi par bana tha jo jal ko roke rakhata tha evam shesh teen ore se us ghati main pahadiyaan thim. doosraa baandh vartmaan mendua gram ke nikat do pahadiyon ke bich ke sthaan ko jodakar jal kaa nikaas roak kar rakhata tha evam teesraa baandh aaj ke bhopal shahar ke sthaan par bana tha jo ek choti mausami nadi kaaliyasot ke jal ko mode kar is betwa sarovar ko de detaa tha. ye kritrim jalashay 15veen shatabdi tak bane rahe the. ek gond kinvadanti ke anusaar malwa naresh hoshang shah ne apni sena se is band ko tudwa daalaa jisamen unhen teen maheene kaa samay lag gaya tha. yah bhi bataaya jaataa he ki yahan hoshangshah kaa ladkaa band ke sarovar main main dub gaya tha tathaa bahut dhundne par bhi uski laash tak nahin mili. naaraaz hokar usne band ko top se uda diya or mandir ko bhi top se hi gira dene kii koshish kii thi. iske kaaran mandir kaa upar or bagal kaa hissaa gir gaya. is baandh ke tut jane se sara pani bah gaya or tab is apaar jalarashi ke ekaek samaapt ho jane ke kaaran malwa kshetra main jalwaayu parivartan aa gaya tha.
 is prasiddh sthal par do vaarshik melon kaa aayojan bhi hota he kramshah makar sankranti evam mahashivaratri ke samay par. is samay is dharmik aayojan main bhaag lene ke liye dur dur se log yahan pahonchte hai. yahaan kii jhil kaa vistaar vartmaan bhopal tak he. mandir nirmaan main prayog kiya gaya pathar bhojpur ke hi patharile kshetron se praapt kiya gaya tha. mandir ke nikat se dur tak pattharon va chattaanon kii kataai ke avshesh dikhaai dete hai. lekhika vidya dehejia kii pustak arli stone temples of odisha main ullekh miltaa he ki bhojpur ke shiv mandir or bhubaneshwar ke lingraj mandir va kuch or mandiron ke nirmaan main samanta dikhaai padati he.
 bhojpur mandir main bahut se anokhe ghatak dekhne ko milte hai jinamein se kuch is prakaar se hai: garbhagrih prabhag se mandap kaa vilopan, mandir main gumbadakaar shikhar ke bajaay sidhi rekhiy chat aadi. mandir kii bahari deevaaron main se teen bahari ore se ekadam sapaat hai, kintu ye 12veen shatabdi kii bataayi jaati hai. in anokhe ghatakon ke adhyayan karne ke uparaant ek shodhakartta krishna dev kaa mat he ki sambhawatah ye mandir antyeshti aadi kriyakarm sambandhi kaaryon se sambandhit rahaa hoga; jaisaa praayah shmashaan ghat aadi ke nikatavartti aaj bhi dekhe ja sakate hai. is shodh kii pushti kaalaantar main madhusudan dhaki dwaara khoje gayi kuch madhyakaalin vaastusambandhi paathya se bhi hoti he. in khandit paathyanshon se gyaat hua ki kai ucchkulin vyaktiyon kii mrityu uparaant unke avasheshon yaa antyeshti sthalon par ek smarak rupi mandir banavaa diya jaataa tha. is prakaar ke mandiron ko swargarohan-prasaad kaha jaataa tha. paath ke anusaar is prakaar ke mandiron main ekal shikhar ke sthaan par paraspar peeche kii ore ghatati hui pathar kii silliyon kaa prayog kiya jaataa he. kirit manakodi ke anusaar bhojpur mandir kii adhirachana is praaroop par sateek baithti he. unke anumaan ke anusaar raja bhoj ne is mandir ko sambhawatah apane swargavaasi pita sindhuraj yaa taaoo vaakpati munj hetu banwaaya hoga, jinaki mrityu shatru kshetra main apmanjanak rup main hui thi. 
 yahaan dekhakar aisa prathit hota he ki nirmaan kaary ekadam se hi roak diya gaya hoga. haalanki iske kaaran abhi tak agyaat hi hai kintu itihaas vettaon kaa anumaan he ki aisa kisi prakritik aapadaa, sansadhano kii aapurti main kami athwa kisi yuddh ke armbh ho jane ke kaaran hi hua hoga. 2006-07 main iske punuruddhar kaary ke armbh hone se purv imaarat kii chat bhi nahin thi. isse hi itihasvid kekemuhammad ne anumaan lagaaya ki chat sambhawatah nirmaan kaal main puure bhaar ke sahi akalan main ganitiya vaastu dosha ke kaaran nirmaan-kaal main hi dhah gayi hogi. tab raja bhoj ne is dosha ke kaaran ise punarnirmaan na kar mandir ke nirmaan ko hi roak diya hoga. 
 tab kii parityakt sthal se mili saakshyon se aaj ke samay main itihasvidon, puratatvavidon evam vaastuvidon ko 11veen shatabdi kii mandir nirmaan style ke aayojan evam yantriki kaa bhi kaafii gyaan miltaa he. mandir ke uttari evam purvi ore kai khadaan sthal bhi mili hai, jahaan vibhinn staron ke adhure shilp evam shilpakritiyaan bhi mili hai. iske alaava mandir ke upree bhaag ke nirmaan hetu pathar ke baari shilp bhaagon ko khadaan se upar tak le jane ke liye bani bahut badi dhalaan bhi mili he. bahut si shilpakritiyaan khadaan se mandir ke nikat laakar aise hi rakhi hui mili hai. inhen mandir nirmaan ke samay baad main prayog karnaa hoga, kintu nirmaan kaary ruk jane se inhen aise hi chhod diya gaya hoga. puratetvik surveykshan vibhaag ne inhen 20veen shatabdi main apane bhandar grih pahunchaa diya.
 mandir nirmaan kii sthapaty yojana kaa vivaran khadaan bhaag ke nearesth pattharon par ukera gaya he. is yojana se gyaat hota he ki yahan ek vrahat mandir parisar banane kii yojana thi, jisamen dheron anya mandir bhi banaaye jane the. is yojana ke safaltapurvak sampann ho jane par ye mandir parisar bharat ke sabase bade mandir parisaron main se ek hota.
 mandir kii imaarat, khadaanon ke nikat evam gram ke anya do mandiron par 1300 se adhik shilpakaaron ke pahchaan chihn mili hai. inamen mandir ke mukhya dhaanche par vibhinn bhaagon main mili 50 shilpakaaron ke naam bhi sammilit hai. in naamon ke alaava anya pahchaan chihn bhi hai, jaise chakra, kate hue chakra, pahiye, trishul, swastik, shankhaakriti tathaa nagari lipi ke chihn, aadi. ye chihn shilpakaaron yaa unke parivaar ke logon ke kaary raashi ke anumaan yaa akalan hetu banaaye jate the, jinhen imaarat ko antim rup dete samay mitaa diye jate the, kintu mandir nirmaan purna na ho paane ke kaaran aise hi rah gayi.
 sthal par ek adhuri murti
 khadaanon main se ek par mila ek sthapaty khand
 pravesh ke nikat mili shilpakritiyaan
 varsh 1950 tak is imaarat kii sanrachana kaafii kamjor ho chali thi. aisa nirantar varsha jal risaav, uske kaaran ai sillen evam aantarik suraksha lepan ke hatane ke kaaran ho rahaa tha. 1951 main yah sthal pracheen smarak sangrakshan adhinium 1904 ke antargat bhartiya puratetvik surveykshan vibhaag ko sangrakshan evam punaruddhar hetu saunp diya gaya. 1990 ke aarmabhik dashak main, surveykshan vibhaag ne mandir ke chabutare evam garbhagrih kii sidhiyon ke marammat kaary kiye evam hathaaye hue pattharon ko punarsthapit kiya. unhone mandir ke uttar-pashchimi ore kii diwaar kii bhi punaruddhar abhiyaan ke antargat marammat kii. iske baad kuch interval tak yah kaary rukaa rahaa.
 varsh 2006-07 ke dauraan kekemuhammad ke adhinsth vibhaag ke ek dal ne smarak ke punaruddhar kaary ko punah armbh kiya. unhone sanrachana ke ek tut kar hat gayi stambh ko bhi punarsthapit kiya. ye 12 ton bhaar kaa ekashm stambh vishesh shilpakaaron evam kaarigaron dwaara mul prati se ekadam miltaa hua banaaya janaa tha, atah iske liye mul sanrachana se mail khate pashaan kii desh paryant khoj ke uparaant shila ko agra ke nikat se laayaa gaya va is stambh kaa nirmaan sampann hua. iske banane ke baad dal ko itani lambi bhujaa vaali kraine mashin uplabdh na ho paayi, jiske abhaav main dal ne charakhiyon evam uttolkon kii ek shrunkhlaa kii sahaayta se kaary ko purna kiya. is shrunkhlaa ko banane main unhen chah maah kaa samay laga. kekemuhammad ne paaya ki mandir ke do stambhon kaa bhaar 33 ton tha, or ye donon bhi ekashm hi the, atah aadhunik praudyogiki evam sansadhano ke abhaav main tatkaaleen kaarigaron ke liye ye ek chunauti bharaa kaary rahaa hoga.
 isi team ne mandir kii chat ke khule bhaag ko bhi ek naye mul sanrachana se mail khate hue vaastu ghatak se badla. ye ghatak fibar-glass se bana hone ke kaaran ek to mul sanrachana ke us bhaag se bhaar main kahin kam he atah dhaanche par anaavashyak bhaar bhi nahin daalata he, duusare varsha-jal ke risaav ko bhi prabhavi rup se rokane main sakasham he. iske baad anya sroton se chat par jal risaav unmoolan hetu vibhaag ne deevaaron evam is nayi chat ke ghatak ke bich ke sthaan ko pathar kii silliyon ko tirachha rakhkar dhank diya he. dal ne mandir kii uttari, dakshini evam pashchimi bahari deevaaron ke anshon ko bhi naye shilpakriti pashaanon ke dwaara badal diya. mandir kii deevaaron par pichhali kai shatabdiyon se jami mile kii part ko bhi sundartaapurvak hataaya gaya he.
 is mandir ko uttar bharat kaa somnath bhi kaha jaataa he. nirandhar style main nirmit is mandir main pradakshina path nahin he. mandir 115 fit lambe, 82 fit chaude tathaa 13 fit oonche chabutare par khadaa he. chabutare par sidhe mandir kaa garbhagrih hi bana he jisamen vishaal shivlinga sthapit he. garbhagrih kii abhikalpan yojana main 65 fit chaudaa ek varg bana he; jisaki andaruni naap 42.5 fi he. shivlinga ko teen ek ke upar ek jude chuunaapatthar khandon se banaaya gaya he. isaki oonchai 7.5 fi tathaa vyas 17.8 fi he. yah shivlinga ek 21.5 fi chaude vargakar aadhaar par sthapit he. aadhaar sahit shivlinga kii kul oonchai 40 fi se adhik he.
 garbhagrih kaa praveshdwar 33 fi ooncha he. pravesh kii diwaar par apsaraayein, shivagan evam nadi deviyon kii chhaviyaan ankit hai. mandir kii deevaaren bade-bade balua pathar khandon se bani hai evam khidki rahit hai. punaroddhar-purv kii deevaaron main koi jodne vaala padaarth yaa lep nahin tha. uttari, dakshini evam purvi deevaaron main teen jharokhe bane hai, jinhen baari baari brakets sahaara diye hue hai. ye keval dikhaawati balcony rupi jharokhe hai, jinhen sajaavat ke rup main dikhaaya gaya he. ye bhoomi str se kaafii oonche hai tathaa bhitari diwaar main inke liye kuch khulaa sthaan nahin dikhaai detaa he. uttari diwaar main ek makrakriti kii naalee he jo shivlinga par chadaaye gayi jal ko jalahari dwaara nikaas detii he. saamne kii diwaar ke alaava, yah makrakriti bahari deevaaron kii iklauti shilpakriti he. purv main deviyon kii aath shilpakritiyaan andaruni chaaron deevaaron par kaafii oonchai par sthapit thim, jinamein se vartmaan main keval ek hi shesh he.
 
 mandir kii gumbadakaar chat, bha..surveykshan vibhaag dwaara fibar-glass dwaara sangrakshit
 gana sthapaty
 praveshdwar par shilpakritiyaan
 bahari chajje
 kuch dur se liya gaya sampoorn drishy
 makrakriti kii jal-nikaas naalee
 garbhagrih sthit shivlinga
 kinare ke pattharon ko sahaara dete chaaron brakets par bhagavaanon ke jode – shiv-parvati, brahma-saraswati, ram-sita evam vishnu-lakshmi kii murtiyon ankit hai. prayek bracket ke prayek ore ek akeli maanavakruti ankit he. haalanki mandir kii upree adhirachana adhuri he, kintu ye spasht he ki isaki shikhar rupi tirchhi sataha vaali chat nahin banaayi jaani thi. kirit manakodi ke anusaar, shikhar kii abhiklpana ek nimna oonchai vaale pyramid aakaar kii banani hogi jise samvarna kehete hai evam mandapon main banaayi jaati he. adam hardi ke anusaar, shikhar kii akruti famsaan aakaar kii banani hogi, haalanki anya sanketon se yah bhumij aakaar kaa prathit hota he. is mandir kii chat gumbadakaar hai jabaki itihaaskaaron ke anusaar mandir kaa nirmaan bharat main islam ke aagaman ke pehle hua tha. atah mandir ke garbhagrih par bani adhuri gumbadakaar chat bharat main gumbad nirmaan ke prachlan ko islam-purv pramanit karti he. haalanki islamic gumbadon se yahaan ke gumbad kii nirmaan kii takanic bhinn thi. atah kuch vidwaan ise bharat main sabase pehle bani gumbadeey chat vaali imaarat bhi maanate hai. is mandir kaa praveshdwar bhi kisi anya hindu imaarat ke praveshdwar kii tulana main sabase bada he. yah dwaar 11.20 me ooncha evam 4.55 me chaudaa he. yah adhuri kintu atyadhik nakkashi vaali chat 39.96 fi oonche chaar ashtakoniya stambhon par tiki hui he. prayek stambh teen pilasteron se judaa hua he. ye chaaron stambh tathaa barhon pilaster kai madhyakaalin mandiron ke navagraha-mandapon kii tarah bane hai, jinamein 16 stambhon ko sangathit kar nau bhaagon main us sthaan ko vibhajit kiya jaataa tha, jahaan navagrahon kii nau pratimaayein sthapit hoti thim. 
 yah mandir kaafii unchaa he, itani pracheen mandir ke nirmaan ke dauraan baari pattharon ko upar le jane ke liye dhalane banaai gai thim. iskaa pramaan bhi yahan miltaa he. mandir ke nikat sthit band kaa nirmaan bhi raja bhoj ne hi karavaaya tha. band ke paas pracheen samay main prachur sankhya main shivlinga banaaye jate the. yah sthaan shivlinga banane kii prakriya kii jaankaree detaa he.
 bhojpur ke nearesth kumri gaanv se lage ghaney jangalon ke bich hi betwa yaa vetravati nadi kaa udgam sthal he jahaan nadi ek kund se nikalakar bahati he. bhopal shahar kaa bada talab bhojpur kaa hi ek talab he. is talab par bane band ko malwa shaasha hoshang shah ne 1405-1434 i main apni is kshetra kii yatra main apni begum kii beemaari kaa kaaran maanate hue rosh main tudwa daalaa tha. isse hue jalplavan ke bich jo tapu bana vah dweep kaha jane laga. vartmaan main yah "mandi dweep' ke naam se janaa jaataa he. iske aas- paas aaj bhi kai khandit sundar pratimaaen bikhri padi hai. mandir se kuch dur betwa nadi tat par hi mata parvati kii gupha he. nadi paar jane hetu yahan se naukaaye uplabdh hai. bhojpur mandir ke viraan evam patharile ilaake main sthit hone par bhi yahan aane vaale shraddhaluon kii bheed main koi kami nahin ai he.
 
 mukhya mandir se lagbhag 200 me kii duuri par hi bhojeshwar mandir ko samarpit ek sangrahalay bana he. is sangrahalay main chitron, postaron evam rekhachitron ke madhyam se mandir ke tathaa raja bhoj ke shashan itihaas par prakaash daalaa gaya he. sangrahalay main raja bhoj ke shashan kaa vivaran, un par or unke dwaara likhi pustaken tathaa mandir ke shilpakaaron ke chihn bhi milte hai. sangrahalay kaa koi pravesh shulk nahin he evam iskaa khulne kaa samay praatah 10:00 baje se sany 05:00 baje tak he.
 vartmaan main yah mandir aitihaasik smarak ke rup main bhartiya puratetvik surveykshan vibhaag ke sangrakshan ke adheen he. pradesh kii rajdhani bhopal se sannikat hone ke kaaran, yahaan adhikadhik sankhya main paryatak evam shraddhaluon kaa avaagaman hota he. varsh 2015 main ise sarvshereshth anurakshit evam divyang sahaayi smarak hone kaa rashtriya paryaton puraskaar bhi mila tha.
 apurna hone ke baavjood bhi is smarak ko mandir ke rup main dharmik anushthanon evam upyogon ke liye prayog kiya jaataa rahaa he. mahashivaratri ke avasar par lagane vaale meley ke samay yahaan hajaaron kii sankhya main shraddhaluon kii bheed jutati he. shivaratri ke avasar par madhya pradesh sarkaar dwaara yahaan bhojpur utsav kaa aayojan kiya jaataa he. is utsav main pichley varshon main kailash kher, richa sharma, gann smirnova evam sonu nigam ne prastuti di thi.
 bhojpur se 28 ki  me kii duuri par sthit rajya kii rajdhani bhopal kaa raja bhoj vimaanashetra yahan ke liye nikatatam hawaii adda he. dilli, mumbai, indore or gwalior se bhopal ke liye udaanen uplabdh hai.
 dilli-chennai evam dilli-mumbai mukhya rail maarg par bhopal evam habibganj sabase nikatatam evam upyukt railway stesan hai.
 bhojpur ke liye bhopal se basen milti hai.
 
