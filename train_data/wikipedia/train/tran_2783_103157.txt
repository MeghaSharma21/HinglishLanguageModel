 narco pareekshan kaa prayog kisi vyakti se jaankaree praapt karne ke liye diya jaataa he jo yaa to us jaankaree ko pradaan karne main asamarth hota he yaa phir wo use uplabdh karaane ko taiyaar nahin hota duusare shabdon main yah kisi vyakti ke man se satya nikalwane liye kiya prayog jaataa he. adhiktar aapraadhik maamalon main hi narco pareekshan kaa prayog kiya jaataa he. haalanki bahut kam kintu yah bhi sambhav he ki narco test ke dauraan bhi vyakti sach na bole. is test main vyakti ko truth serum injection ke dwaara diya jaataa he jisase vyakti swabhavik rup se bolta he. narco vishleshan ek forencik pareekshan hota he, jise jaanch adhikari, manovaigyanik, chikitsak or forencik visheshgy kii upasthiti main kiya jaataa he. bharat main haal ke kuch varshon se hi ye pareekshan aarambh hue hai, kintu bahut se viksit deshon main varsh 1922 main mukhyadhara kaa bhaag ban gaye the, jab rabart house naamak texas ke doctor ne scopolamin naamak drug kaa do kaidiyon par prayog kiya tha.
 narco vishaleshan shabd nark se liya gaya he, jiskaa arth he narcotic. horsele ne pehali baar narco shabd kaa prayog kiya tha. 1922 main narco analysis shabd mukhyadhara main aayaa jab 1922 main robert house, texas main ek obsetracian ne scopolamine drug kaa prayog do kaidiyon par kiya tha. narco pareekshan karne ke liye sodium pentothol, sodium ametal, ithenul, barbicherrats, scopol-amine, tepazemain aadi ko asut jal main milaayaa jaataa he. pareekshan ke dauraan vyakti ko sodium pentothol kaa injection lagaaya jaataa he. vyakti ko dawa kii maatra uski aayu, ling, swasthya or shaareerik paristhiti ke aadhaar par di jaati he. yadi pareekshan ke dauraan adhik maatra de di jaye to vah coma main bhi ja saktaa he yaa uski mrityu bhi ho sakati he.
 pareekshan main prashnon ke uttar dete hue puri tarah se vyakti hosh main nahin hota he or isi kaaran se vah prashnon ke sahi uttar detaa he kyonki vah uttaron ko ghuma-phiraa paane kii sthiti main nahin hota he. is drug ke prabhaav main na keval vah ardh behoshee kii haalat main chalaa jaataa he balki uski tark buddhi bhi kaaryshil nahin rahati he. vah vyakti jo ek tarah se sammohan avasthaa main chalaa gaya hota he, vah apni taraf se adhik kuch bolne kii sthiti main nahin hota balki puche gaye kuch sawaalon ke bare main hi kuch bataa saktaa he. yah bhi mana jaataa he ki narco test main vyakti hameshaa sach hi ugalta he, jabaki bahut kam kintu phir bhi us avasthaa main bhi vah jhooth bol saktaa he, evam visheshgyon ko gumraah kar saktaa he.
 jahaan viksit vishwa ke bahut se deshon ne aise pareekshanon ko anveshan se mukhya rup se pruthak kar diya ho, adhiktar ganatantric vishwa jiname america or britain bhi shaamil hai, vahaan aise pareekshan kuch samay se praaia: lupt ho gaye hai. bharat main iskaa prayog aarambh hone ke baad kisi aparaadh ke sandigdh ko pakadte hi log uske narco pareekshan kii maang karne lagate hai. unka ye maananaa hota he ki is pareekshan ke baad sachai saamne nishchit hi aa jaayegi, jabaki iske puure pratishat nahin hote hai. bhartiya samvidhan kaa ek pramukh tatva he dhara 20, anu.3. iske tahat "kisi vyakti ko jis par koi aarope lage hai, use apane viruddh gavaah ke rup main prayog nahin kiya jayega." yadi narco pareekshan kii mul antarvastu ko samajhane kii koshish karenge to iske dwaara vyakti ko kisi rup main swayan ke viruddh hi gavaah ke rup main prayog kiye jane kii sambhaavna bani rahati he. lekin vigat kuch nirnyon main mananeey nyaayalayon ke dwaara pareekshan ke paksh main mat diya gaya he. bharat ke maansik swasthya santhaan neshnal institute of mental health and neuro sciences ke nideshak kii adhyakshata main bani vibhinn vishyon ke visheshgyon kii samiti cameti ne brain masping aadi pareekshanon ke bare main kaha he ki ye pareekshan avaigyanik hai or unhen jaanch ke upkaran ke rup main prayog karne par tatkaal roak bhi lagaani chahie. narco pareekshan ke alaava sach ugalvaane ke liye poligraph, liditector test or brain masping test kiya jaataa he.
 5 may 2010 ko diye apane ek nirnay main bharat ke ucchtam nyaayalay ne bina sahmati ke karaaye gayi narco, brain masping or poligraph aadi pareekshanon ko avaidhanik yaa avaidh qaraar diya he. nyaayalay ne vyakhya di he ki aisa karnaa vyakti kii vyaktigat swatantraaa kaa hanan he.
