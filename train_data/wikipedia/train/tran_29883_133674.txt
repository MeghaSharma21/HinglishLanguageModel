 prem mandir bharat main uttar pradesh rajya ke mathura jile ke sameep vrundavan main sthit he. iskaa nirmaan jagadguru krupaalu maharaj dwaara bhagwaan krishna or radha ke mandir ke rup main karavaaya gaya he. prem mandir kaa locarpan 17 farvari ko kiya gaya tha. is mandir ke nirmaan main 11 varsh kaa samay or lagbhag 100 karod rupye kii dhan raashi lagi he. isamen italian karaara sangemarmar kaa prayog kiya gaya he or ise rajasthan or uttarapradesh ke ek hajaar shilpakaaron ne taiyaar kiya he. is mandir kaa shilanyas 14 janvari 2001 ko krupaluji maharaj dwaara kiya gaya tha. gyaarah varsh ke baad taiyaar hua yah bhavy prem mandir safed italian karaara sangemarmar se taraasha gaya he. mandir dilli – agra – kolkata ke rashtriya rajmarg 2 par chhatikara se lagbhag 3 kilometre dur vrundavan kii ore bhakthivedant swami maarg par sthit he. yah mandir pracheen bhartiya shilpakala ke punarjagran kaa ek namoona he. 
 sampoorn mandir 54 acre main bana he tathaa isaki oonchaai 125 foot, lambaai 122 foot tathaa chaudaai 115 foot he. isamen fawwaare, radha-krishna kii manohar jhaankiyaan, shri govardhan lila, kaaliya naag daman lila, jhulan lila kii jhaankiyaan udyanon ke bich sajaayi gayi he. yah mandir vaastukala ke madhyam se divya prem ko saakaar karata he. sabhi varna, jati, desh ke logon ke liye khule mandir ke liye dwaar sabhi dishaao main khulte he. mukhya pravesh dwaaron par aath mayuron ke nakkashidaar torana hai tathaa puure mandir kii bahari deevaaron par radha-krishna kii lilaon ko shilpaankit kiya gaya he. isi prakaar mandir kii bhitari deevaaron par radhakrishna or krupaluji maharaj kii vividh jhaankiyon kaa bhi ankan hua he. mandir main kul 94 stambh hai jo radha-krishna kii vibhinn lilaon se sajaaye gayi hai. adhikansh stambhon par gopiyon kii murtiyan ankit hai, jo sajiv jaan padati he. mandir ke garbhagrih ke baahar or andar pracheen bhartiya vaastushilp kii utkrisht pachchikari or nakkashi kii gayi he tathaa sangemarmar kii shilaon par radha govind geet saral bhashaa main likhe gayi hai. mandir parisar main govardhan parvat kii sajiv jhaanki banaayi gayi he.
 prem mandir udghaatan samay 5.30 baje he or samaapan samay 8.30 baje he. neeche kii mej ke anusaar mandir ke andar vibhinn aarti kaa pradarshan kiya jaataa he. aarti ke samay mandir main badi sankhya main bhakt ikatthe hote hai. mandir ke andar pravesh karne ke liye koi pravesh shulk nahin he or pravesh sabhi ke liye puri tarah se ni: shulk he. puure mandir ko cover karne ke liye kam se kam do ghante kii aavashyaktaa he
