 mukesh chand maathur, lokapriy taur par sirf mukesh ke naam se jane vaale, hindi cinema ke ek pramukh parshv gayak the.
 mukesh kii awaz bahut khubasurat thi par unke ek dur ke rishtedaar motilal ne unhen tab pahachaanaa jab unhone use apni bahan kii shaadi main gaate hue suna. motilal unhen bombay le gayi or apane ghar main rahane diya. yahi nahin unhone mukesh ke liye riyaaz kaa puraa intjaam kiya. is dauraan mukesh ko ek hindi film nirdosh main mukhya kalakaar kaa kaam mila. parshv gayak ke taur par unhen apana pehla kaam 1945 main film pehali nazar main mila. mukesh ne hindi film main jo pehla gaanaa gaaya, vah tha dil jalataa he to jalane de jisamen adaakaari motilal ne kii. is geet main mukesh ke adarsh gayak ke el sahagal ke prabhaav kaa asar saafe-saafe nazar aata he. 1959 main anaadi film ke ‘sab kuch siikhaa hamane na sikhi hoshiyaari’ gane ke liye sarvshereshth parshv gayan kaa filmphere puraskaar mila tha.1974 main mukesh ko rajanigandha film main "kai baar yun bhi dekha he" gaanaa gane ke liye rashtriya film puraskaar mila. 
 1976 main jab ve america ke datroet shahar main daure par the, tab unhen dil kaa daura padaa or unki mrityu ho gayi.
 inkaa janm 22 july 1923 ko ludhiana ke joravar chand maathur or chand rani ke ghar hua tha. inaki badi bahan sangeet kii shiksha leti thim or mukesh bade chaav se unhen suna karte the. motilal ke ghar mukesh ne sangeet kii parmparik shiksha leni shuru kii, lekin inaki dili khwaahish hindi filmon main bataur abhinayta pravesh karne kii thi.
 mumbai aane ke baad inhen 1941 main "nirdosh" film main bataur actor singer pehla brake mila.industry main shuruaati daur mushkilon bharaa tha. lekin ke el sahagal ko inaki awaz bahut pasand aayi. inke gane ko sun ke el sahagal bhi duvidha main pad gayi the. 40 ke dashak main mukesh kaa apana parshv gayan style tha. naushaad ke saath unki jugalbandi ek ke baad ek superhit gane de rahi thi. us daur main mukesh kii awaz main sabase zyaada geet dilip kumaar par filmaae gayi.50 ke dashak main inhen ek nayi pahchaan mili, jab inhen rajkpur kii awaz kaha jane laga. kai saakshaatkaar main khud raaj kapur ne apane dost mukesh ke bare main kaha he ki main to bas sharir hoon meri aatma to mukesh he.
 parshv gayak mukesh ko film industry main apana makaam hasil kar lene ke baad, kuch nayaa karne kii chaah jaagi or isliye inhone film nirmaataa ban gayi. saal 1951 main film ‘malhaar’ or 1956 main ‘anuraag’ nirmit kii. abhinay kaa shauk bachapan se hone ke kaaran ‘mashooqa’ or ‘anuraag’ main bataur hero bhi aaye. lekin box offis par ye donon filmein flop raheen. kehete hai ki is daur main mukesh aarthik tangi se jujh rahe the.bataur abhinayta-nirmaataa mukesh ko safalataa nahin mili. galatiyon se sabak lete hue phir se suron kii mehfil main laut aaye. 50 ke dashak ke aakhri saalon main mukesh phir parshv gayan ke shikhar par pahunch gayi. yahudee, madhumati, anaadi jaisi filmon ne unki gayaki ko ek nayi pahchaan di or phir ‘jis desh main ganga bahati he’ ke gane ke liye ve filmafere puraskaar ke liye namankit hue.
 60 ke dashak kii shuruyaat mukesh ne kalyanji-aanandji, ke dam-dam diga-diga, naushaad kaa meraa pyaar bhi tu he, or es di burman ke nagmon se kii or phir raaj kapur kii film sangam main shankar-jaykishan dwaara sangitabaddh kiya gaanaa, jiske liye vah phir se filmphere ke liye namankit hue.
 60 ke dashak main mukesh kaa kariyar apane charam par tha or ab mukesh ne apni gayaki main naye prayog shuru kar diye the. us vakt ke abhinaytaon ke mutabik unki gayaki bhi badal rahi thi. jaise ki sunil dutt or manoj kumaar ke liye gaaye geet.70 ke dashak kaa aagaaz mukesh ne jeena yahan maranaa yahan gane se kiya. us vakt ke har bade filmi sitaron kii ye awaz ban gayi the. saal 1970 main mukesh ko manoj kumaar kii film pahchaan ke geet ke liye doosraa filmphere mila or phir 1972 main manoj kumaar kii hi film ke gane ke liye unhen teesri baar filmphere puraskaar diya gaya.ab mukesh zyaadaatar kalyanji-aanndji, lakshmikant-pyarelal or aar di burman jaise diggaj sangeetkaaron ke saath kaam kar rahe the. saal 1974 main film rajnigandha ke gane ke liye mukesh ko rashtriya film puraskaar diya gaya. vinod mehara or firoz khan jaise naye abhinaytaon ke liye bhi inhone gane gaaye.70 ke dashak main bhi inhone anek superhit gane diye jaise— film dharam karam kaa ek din bik jayega. film anand or amar akbar anthony kii wo behtareen nagamen. saal 1976 main yash chopra kii film kabhi kabhi ke is sheershak geet ke liye mukesh ko apane kariyar kaa chauthaa filmphere puraskaar mila or is gane ne unke kariyar main phir se ek nayi jaan phunk di.mukesh ne apane kariyar kaa aakhri gaanaa apane dost raaj kapur kii film ke liye hi gaaya tha. lekin 1978 main is film ke jari hone se do saal pehle hi 27 agast ko mukesh kaa dil kaa daura padane se nidhan ho gaya.
