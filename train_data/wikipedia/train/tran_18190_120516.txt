 dow shyamsundar das hindi ke anany sadhak, vidvan, aalochak or shikshavid the. hindi sahitya or bauddhikta ke path-pradarshkon main unka naam avismaraneey he. hindi-kshetra ke saahitiyik-saanskrithik navajagaran main unka yogadan vishesh rup se ullekhneey he. unhone or unke saathiyon ne milakar kaashi nagari prachaarini sabha kii sthapana kii.
 vishvavidhyalayon main hindi kii padhai ke liye agar babu sahab ke naam se mashhoor shyaam sundar das ne pustaken taiyaar na kii hotin to shaayad hindi kaa adhyayan-adhyaapan aaj sabake liye is tarah sulabh na hota. unke dwaara kii gayi hindi sahitya kii pachaas varshon tak nirantar seva ke kaaran kosh, itihaas, bhashaa-vigyaan, saahityalochan, sampadit granth, paathya-saamagree nirmaan aadi se hindi-jagat samrudh hua. unheen ke avismaraneey kaamon ne hindi ko ucchstar par pratishthit karte hue vishvavidhyalayon main gauravpurvak sthapit kiya.
 babu shyaam sundar das ne apane jivan ke pachaas varsh hindi kii seva karte hue vyateet kiye unki is hindi seva ko dhyaan main rakhte hue hi rashtrakavi maithili sharan gupt ne nimna panktiyaan likhi hai-
 dow radha krishnan ke shabdon main, babu shyaam sundar apni vidvatta kaa vah adarsh chhod gaye hai jo hindi ke vidwaanon kii vartmaan peedi ko unnati karne kii prerana detaa rahegaa. 
 babu shyaam sundar das kaa janm vidwaanon kii kaashi main 1875 main hua tha. inkaa parivaar lahore se aakar kaashi main bas gaya tha or kapade kaa vyapaar karata tha. inke pita kaa naam lala devi das khanna tha. banaras ke queens kalege se san 1897 main bi. e. kiya. jab inter ke chaatr the tabhi san 1893 main mitron ke sahyog se kaashi nagariprachaarini sabha kii neenv daali or 45 varshon tak nirantar uske sanvardhan main bahumoolya yoga dete rahe. 1895-96 main "nagariprachaarini patrika" nikalne par uske pratham sampadak niyukt hue or baad main kai baar varshon tak uskaa sampadan kiya. "saraswati" ke bhi aarambhik teen varshon tak sampadak rahe. 1899 main hindu skool ke adhyaaapak niyukt hue or kuch dinon baad hindu kalege main angreji ke junior professor niyukt hue. 1909 main jammu maharaj ke state aphis main kaam karne lage jahaan do varsh rahe. 1913 se 1921 tak lakhanu ke kaalicharan hai skool main headmaster rahe. inke udyog se vidhyalay kii acchhee unnati hui. 1921 main kaashi hindu vishvavidhyalay main hindi vibhaag khul jane par inhen adhyaksh ke rup main bulaayaa gaya. paathyakram ke nirdhaaran se lekar hindi bhashaa or sahitya kii vishvavidhyalayastareey shiksha ke maarg kii anek baadhaon ko hataakar yogyatapurvak hindi vibhaag kaa sanchaalan or sanvardhan kiya. is prakaar inhen hindi kii ucch shiksha ke pravartan or aayojan kaa shrey he. us samay vishvavidhyalay str kii paathya pustakon or alochana granthon kaa abhaav tha. inhone swayan apekshit granthon kaa sampadan kiya, samikshagranth likhe or apane suvijna sahyogiyon se likhwaaye.
 kaashi nagariprachaarini sabha ke madhyam se shri shyamsundardaas ne hindi kii bahumukhi seva kii or aise mahatvapurn kaaryon kaa sutarapaat evam sanchaalan kiya jinase hindi kii abhootpurv unnati hui. nyaayalayon main nagari ke pravesh ke liye malviya ji aadi kii sahaayta main unhone safal udyog kiya. hindi vaigyanik kosh ke nirmaan main bhi yoga diya. hindi kii lekh tathaa lipi pranali ke sanskaar ke liye aarambhik praytn kiya. hastlikhit hindi pustakon kii khoj kaa kaam aarambh kar inhone use nau varshon tak chalaaya or uski saat reportein likhin. "hindi shabdhsagar" ke ye pradhan sampadak the. yah vishaal shabdkosh inke apratim buddhible or kaaryakshmata kaa pramaan he. 1907 se 1929 tak atyant nishtha se inhone iskaa sampadan or kaarysanchalan kiya. is kosh ke prakaashan ke avasar par inaki sevaaon ko manyata dene ke nimitt "koshotsav smarak sangrah" ke rup main inhen abhinandan granth arpit kiya gaya.
 kaashi hindu vishvavidhyalay main adhyapankaarya ke samay ucch adhyayan main upyog ke liye inhone bhashavigyaan, aalochana shaastra or hindi bhashaa tathaa sahitya ke vikaas kram par shreshth granth likhe.
 shyamsundardaas kaa vyaktitv tejasvi or jivan hindi kii seva ke liye arpit tha. jis jamaane main unhone kaary shuru kiya us samay kaa vaataavaran hindi ke liye atyant pratikul tha. sarkari kaamkaaj or shiksha aadi ke kshetron main vah upekshit thim. hindi bolanewaala ashikshit samajha jaataa tha. aisi pratikul paristhiti main hindi ke prachaar prasar or sanvardhan ke liye unhone kashi nagariprachaarini sabha ko centre banaakar jo abhootpurv sanghabaddh praytn kiya uskaa aitihaasik mahatv he. ye ucch koti ke sanghathankarta or vyavasthaapak the. samarth mitron ke sahyog or apane buddhible tathaa karmthata se unhone hindi kii unnati ke maarg main aanevaali kathinaaiyon kaa datakar saamana kiya or safalataa praapt kii. unki drushti vyaktiyon kii kshamta pahchaanane main achook thi. unhone anek vyaktiyon ko protsaahit kar sahitya ke kshetra main laa khadaa kiya. isiilie kaha gaya he ki unhone "granthon kii hi nahin, granthkaaron kii bhi rachana kii".
 unki hindisevaon se prasann hokar angrej sarkaar ne "rhibahadur", hindi sahitya sammelan ne "sahityavachaspati" or kaashi hindu vishvavidhyalay ne di. lit. kii sammanopadhi pradaan kii.
 babu shyaam sundar das ne anek granthon kii rachana kii. unhone lagbhag sau granthon kaa sampadan kiya. unhen aprakashit pustakon kii khoj karke prakashit karaane kaa shauk tha. unke moulik granthon main saahityalochan, bhashaa vigyaan, hindi bhashaa kaa vikaas, goswami tulsi das, roopak rahasy aadi pramukh hai.
 inhone parichayatmak or aalochanatmak granth likhane ke saath hi kai darjan pustakon kaa sampadan kiya. pathyapustakon ke rup main inhone kai darjan susampadit sangrah granth prakashit karaae. inaki pramukh pustaken hai - hindi kovid ratnamala bhaag 1, 2, saahityalochan, bhashavigyaan, hindi bhashaa or sahitya rupakahasya, bhasharahasya bhaag 1, hindi ke nirmaataa bhaag 1 or 2, meri aatmakahaani, kabir granthawali, saahitiyik lekh .
 shyaam sundar das ne apana puraa jivan hindi-seva ko samarpit kar diya. unke is tap-yajna se anek pustaken sahitya ko praapt huin : jaise nagari varnmaala, hindi kovid ratnamala, hindi hastlikhit granthon kaa vaarshik khoj vivaran, hindi hastlikhit granthon kii khoj, sahitya lochan, bhashaa-vigyaan, hindi bhashaa kaa vikaas, hastlikhit hindi granthon kaa sankshipt vivaran, gadhy kusumavali, bhaaratendu harishchandra, hindi bhashaa or sahitya, goswami tulsidas, roopak rahasy, bhashaa rahasy, hindi gadhy ke nirmaataa  or aatmakatha meri aatm kahani .
 shyaam sundar das ne sampaadan ke kshetra main to adbhut, apurv pratibha kaa parichay diya : jaise, nasiketopakhyaan arthavli, chatraprakash, ramcharitamanas, prithviraj raso, hindi vaigyanik kosh, vanita vinod, indravati, hammir raso, shakuntla naatak, pratham hindi sahitya sammelan kii lekhawali, bal vinod, hindi shabd sagar, meghdoot, dinadayal giri granthawali, parmaal raso, ashok kii dharmalepiyaan, ranikhet kii kahani, bhaaratendu naatakawali, kabir granthawali, radhakrishna granthawali, dvivedi abhinandan granth, ratnakar, satsai saptak, bal shabd sagar, tridhara, nagari prachaarini patrika, manoranjan pustak maala, saraswati . 
 babu shyaam sundar das ne itnaa kaam hindi sahitya ke liye kiya he ki ve ek vyakti se zyaada sanstha ban gayi. unhone maanas sukhthawali, sankshipt ramayana, hindi nibandhmala, sankshipt padmavali or hindi niabandh ratnavali kaa sampaadan bhi kiya.
 vidhyaarthiyon ke liye unhone ucchstareey paathya pustaken taiyaar kin. is tarah kii paathya pustakon main bhashaa saar sangrah, bhashaa patrabodh, pracheen lekhamala, hindi patr-lekhan, alok chithran, hindi primer, hindi kii pehali pustak, hindi grammer, hindi sangrah, government of india, balak vinod, nutan-sangrah, anulekh maala, hindi reader, hindi sangrah, hindi kusum sangrah, hindi kusumavali, hindi-suman, hindi proj sillection, gadhy ratnavali, sahitya pradeep, hindi gadhy kusumavali, hindi praveshika padyavali, hindi gadhy sangrah, saahitiyik lekh . 
 shyaam sundar das jivan ke antim kshan tak sahitya-seva main sakriy rahe. swatantraaa se thik pehle or baad kii hindi kii puri peedi hi babuji ke kandhon par baithkar hi badi hui.
 samay-samay par vibhinn vishyon par sammelnon main diye jane vaale unke vaktavyon kii sankhya anginat he. is samast chintan par drushti daalane par yah spasht ho jaataa he ki ve kis tarah hindi sahitya ko anek vishyon se jodakar aage badhanaa chaahate the. aaj bhi babuji kii bahut badi dein he paathya-saamagree kii pramanik rachana tathaa adhyayan ke kshetra kaa vivek. vidhyaarthiyon ke liye tazaa saamagree laane ke unke har kshan ke prayaas kaa nateeja yah hua ki ve sangrahakaar banate rahe. aalochana kii jaati he ki isi kaaran unke lekhan main gahraayi or moulikta kaa abhaav hota gaya. lekin dekhne kii baat yah he ki unki samanvayvaadee buddhi anek gyaan- kshetron kii saamagree-sangrah main nimagn rahi. yahan tak ki vyaavhaarik-aalochana main bhi babuji ne saamanjasywad kaa saundarya sthapit kiya. isiilie unki aalochana main tulana, aitihaasik drushti, vyakhya, bhashya aadi kaa pravesh hota gaya. is tarah hindi main vyaavhaarik-aalochana kaa aarmabhik maarg bhi unhone taiyaar kiya. unka yah kushal netritv aage chalakar hindi-bhashi kshetra ke liye vardaan siddh hua. 
 babu shyaam sundar das ne vichaaratmak tathaa bhavatmak donon hi ek prakaar ke niabandh likhe hai. unke nibandhon ke vishay main paryaapt vividhta he. unhone bahut se achoote vishyon par bhi lekhnee chalaai kaviyon kii khoj tathaa itihaas sambandhi nibandhon main unki pratibha ke darshan hote hai.
 babu shyaam sundar das kii bhashaa shuddh saahitiyik hindi he, jisamen sanskrit ke tatsam shabdon kii pradhanta he. bhashaa ke sambandh main unka vichaar tha- 'jab ham videshi bhaavon ke saath videshi shabdon ko grahan karen tab unhen aisa bana len ki unamem se videshipan nikal jaae or ve apane hokar hamaare vyakaran ke niyamon se anushaasit hon.' isliye jahaan kahin unhone apni bhashaa main 'urdu' ke prachlit shabdon kaa prayog kiya he, vahaan unka urdupan nikaal diya he, kalam, kavayad, kanoon aadi shabdon ke neeche kii bindi hataakar or unke uccharan badal kar unhone unka prayog liya he. isi prakaar sanskrit ke shabdon kii clishtataa dur kar ke unhen hindi main saral dhang se likhaa he- jaise- kaary ke sthaan par kaary, anjan ke sthaan par anjan.
 shabd chayan ke bare main babu shyamsundar das kaa mat tha- 'sabase pehla sthaan shuddh hindi ke shabdon ko, uske peeche sanskrit ke sugam or prachlit shabdon ko, iske peeche farsi aadi videshi bhashaaon ke saadhaaran or prachlit shabdon kaa or sabase peeche sanskrit ke aprachlit shabdon ko sthaan diya jaae. farsi aadi videshi bhashaaon ke kathin shabdon kaa prayog kadaapi na ho.
 babu shyaam sundar das ne mukhyatah do prakaar kii shaileyon main likhaa he-
 1. vichaaratmak style- vichaaratmak style main vichaaratmak niabandh likhe gaye hai. is style ke vaakya chote-chote tathaa bhavpurn hai. bhashaa sabal, saral or pravahamayi he. udaahranarth-
 'gopiyo kaa sneh badhaya he. ye krishna ke saath raas lila main sankalit hoti hai. anek utsav manaati he. premamayi gopikaon kaa yah aacharan bada hi romantic he. usamen kahin se aswabhaaviktaa nahin aa saki.
 2. gaveshnatmak style- gaveshnatmak nibandhon main gaveshnatmak style kaa prayog kiya gaya he. inamen vaakya apekshaakrit kuch lambey hai. bhashaa ke tatsam shabdon kii adhikta he. vishay kii gahanta tathaa shushkta ke kaaran yah style main kuch shushk or rahit he. is prakaar kii style kaa ek udhaaharan dekhie-
 'yah jivan-sangram do bhinn sabhyataaon ke sangharshan se or bhi teevr or dukhamay prathit hone laga he. is avasthaa ke anukool hi jab sahitya utpann hokar samaaj ke mastishk ko protsaahit or prati kriyman karegaa tabhi vaastavik unnati ke lakshan dekh padenge or uskaa kalyankari fal desh ko aadhunik kaal kaa gaurav pradaan karegaa.
 babu shyaam sundardaas kii kisi prakaar kii style main alankaaron kii sajaavat nahin pai jaati. kahawaton or muhaavaron kaa prayog to nahin ke baraabar hua he. apane vichaaron ko bhalee prakaar samajhane ke liye babu shyaam sundar das ne ek hi baat ko 'saransh yah he' 'athwa', 'jaise' aadi shabdon ke saath baar-baar duharaaya he.
 hindi sahitya main babu shyaam sundar das kaa sthaan unke hindiprachaarak or hindi unnayak ke rup main. unhone anek moulik granthon kii rachana kii. anek granthon kaa sampadan kiya. kaashi nagari-prachaarini sabha kii sthapana main unka pramukh haath tha. unhone apane prayatnon se hindi ko vishvavidhyalay kii ucch kakshaon main sthaan dilaayaa.
 kaashi hindu vishvavidhyalay main aane se purv unhone 1900 main hindi sahitya kii samruddhi ke liye nyaayalayon main hindi ke pravesh kaa andolan chalaaya. 1900 tak shyamsundar das ne hi saraswati patrika kaa sampaadan kiya. unhone hastlikhit granthon kii khoj kii tathaa hindi shabdhsagar kaa bhi sampaadan kiya. 1902 main nagari prachaarini sabha ke bhawan kaa nirmaan bhi unheen kii dekharekh main karaayaa gaya. 1907 main unhone hindi arya bhashaa pustkaalay kii sthapana kii, pracheen mahatvapurn granthon kaa sampaadan kiya or shiksha str ke anuroop paathya pustakon kaa nirmaan kaary bhi aarambh kiya.
 ramchandra shukla ne hindi sahitya kaa itihaas main likhaa he : 
 shyaam sundar das na keval santhaan-nirmaataa the, balki prabandh-kala main bhi bejod the. sahitya ke samast kshetron ke abhaavon ko dur karne ke liye unhone sankalpabaddh hokar shram kiya. bhashaa tatvavetta ke rup main yaa siddhanton ke vyaakhyaata rup main unheen kii uplabdhiyon ke kaaran saahityalochan hindi ke vidhyaarthiyon kaa bahut samay tak kanthhaar bana rahaa. inke man main yah dharna nirbhaant rahi ki hindi kii saidhantik samiksha kaa aadhaar sanskrit or pashchimi aalochana-siddhanton ko mila kar or unhen ek khaas saamanjasy ke saath hi banaaya janaa chahie. shyaam sundar das se pehle hindi or nagari lipi ke liye vishesh rup se sankatpurna samay tha. pratap narayan mishra ne kai sthanon par hindi ke prachaar ke liye sabhaayen sthapit kii thim. aisi hi ek sabha 1884 main ‘hindi uddharini pratinidhi madhya bharat sabha’ ke naam se prayag main pratishthit kii gayi. sarkari dacrataron main nagari ke pravesh ke liye bhaaratendu harishchandra ne bhi kai baar udhyam kiya, par unhen safalataa nahin mil saki. iske baavjood praytn baraabar chalata rahaa. adalati bhashaa urdu hone ke kaaran navshikshiton main urdu padhane waalon kii sankhya adhik thi, jisase hindi pustakon ke prakaashan kaa kaary aage nahin bad paata tha. is sahitya-sankat ke atirikt nagari kaa pravesh sarkari dacrataron main na hone se nagari jaanane vaali janata ke saamne ghor sankat tha. isi daur main kuch utsaahi chaatro ke udyog se, jinamein babu shyaam sundar das pramukh the, 1893 main kaashi nagari prachaarini sabha kii sthapana kii gayi. yahan bhi ramchandra shukla kaa kathan yaad rakhana chahie ki, ‘sach puuchhie to is sabha kii sari samruddhi or kirti babu shyaam sundar das ke tyaag or satat parishram kaa fal he. ve aadi se ant tak iske pranaswaroop sthit hokar baraabar ise anek bade udyogon main tatpar karte rahe. iske pratham sabhapati bhaaratendu ke fufere bhai radhakrishna das hue.’ nagari prachaar ke andolan ne hindi-premiyon main nayaa utsaah paidaa kiya or bahut se log sahitya kii shrivriddhi main samarpit bhav se lag gayi.
 1. dhirendra verma, hindi sahitya kosh, bhaag-2, gyanmandal limited, varanasi.
 2. ramchandra shukla, hindi sahitya kaa itihaas, kaashi nagari prachaarini sabha, kaashi.
 3. hajaari prasad dvivedi, hindi sahitya kii bhoomika, raajakmal prakaashan, dilli.
 4. ramswaroop chaturvedi, hindi sahitya or samvednaa kaa vikaas, lokbharati prakaashan, elahabaad.
