 grazia daleda  italy kii kathakaar, naatakkaar evam kavyitri thi. 1926 i0 main sahitya main nobel puraskaar vijeta.
 
 grazia daleda kaa janm 27 sitambar, 1875 ko nuro main hua tha. grejia ke pita ne kanoon kaa adhyayan kiya tha, kintu unki krishi or vyapaar kii ore hi ruchi thi. ve teen baar nuro shahar ke meyar bane the. kabhi-kabhi vah bhi swantahsukhaay kavyrachana kiya karte the. unke ghar achche-achche kisaanon, purohiton, kalakaaron or dharmacharyon kaa jamghat laga rahata tha or unke paas ek sundar pustkaalay bhi tha. meyar hone ke kaaran unke paas bahut se duhkhi log apni gaathaayen sunaaya karte the. bachapan se hi grejia par in sabakaa prabhaav padate rahaa or in saare tatwon kaa unke lekhan main prabhoot yogadan rahaa he. jab tak grejia ne vivaah nahin kiya tha tab tak vah sardinia chhod kar or kahin nahin gayi. baad main jab lombardi-nivasee madesani mahoday ke saath unka vivaah ho gaya to unhen apane pati ke saath rome janaa padaa, kyonki vahaan madesani mahoday ko sena vibhaag main sarkari naukari mil gayi thi rome main unka makaan shahar se baahar dehaat main tha. grejia ko apni mathrubhumi sardinia se kaaphi lagaav tha. sardinia kii yah upanyaas lekhika italy ke taanashaah musolini kii samakaleen thi or musolini inkaa sammaan bhi karata tha.
 bachapan se praapt vividh anubhavon kaa grejia kii rachanaaon main sarjanaatmak upyog hua he. inhone apni sabhi rachanaaon main apni janmabhumi sardinia kaa kisi na kisi rup main chithran avashya kiya he. apane desh ke logon, vahaan ke reeti-rivaajon tathaa kathaon kaa chithran inhone maarmik or sajiv dhang se kiya he. inhone jo kuch likhaa he vah apane man kii shanti or sukh ke liye hi mukhyatah likhaa he. unka maananaa tha ki man kii shanti pehali cheez he, pathak or safalataa to baad main aati he.
 puraskaar dete hue swedish academy ke dwaara inke bare main kaha gaya tha: adarshavaad dwaara prerit unki rachanaaon ke liye, jo amoort ko moort main dhaal sakane vaali safai ke saath inke apane dweep ke jivan ko chitrit karti hai tathaa gaharaai or sahanubhuti ke saath sari maanav jati kii samasyaon kaa vivechan vishleshan karti hai, inhen yah puraskaar diya ja rahaa he.
