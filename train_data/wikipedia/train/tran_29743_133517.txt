 bhuchar mori, gujarat ke dhrol nagar se 2 kimi dur sthit ek aitihaasik pathaar he. yah rajkot se lagbhag 50 kimi dur sthit he. yah sthaan bhuchar mori kii ladaai or us ladaai ko samarpit smarak ke liye janaa jaataa he, jo saurashtra main ladi gayi sabase badi ladaai thi. bhuchar mori kii ladaai, mogul samrajya or kathiyanwadi riyasaton kii sanyukt sena ke bich isi pathaar par ladaa gaya tha. usamen mogul samrajya kii jeet hui thi. yahan aaj bhi har saal bhuchar mori kii ladaai kii yaad main july-agast ke dauraan aayojan hote hai, or meley bhi yojit hote hai.
 
 prachlit lok kathan ke anusaar is pathaar kaa naam bhuchar mori namak ek gauchaare ke naam par padaa tha. aisa kaha jaataa he ki "bhuchar mori maldhari", maldhari samudaay kaa ek charvaaha hua karata tha, jo is pathaar ke upar chadhakar neeche maidaanon main ghaas chaar rahi apni maweshiyon par nazar rakhaa karata tha. atah paas ek gaanvon ke log us pathaar ko "bhuchar morino timbo" kaha karte the.
 bhuchar mori kii ladaai july 1591 main, mughal samrajya kii sena, or nawanagar riyasat ke netritv main, kathiyanwadi rajyon kii sanyukt sena ke bich laga gaya ek yuddh tha. yah ladaai dhrol rajya main bhuchar mori ke pathaar par ladaa gaya tha. isamen kathiyawad kii sanyukt sena, jiskaa netritv nawanagar rajya kar rahaa tha, kii haar hui thi or mogul sena kii nirnaayak jeet hui thi, jaske karanvash, kathiyawad, mogul samrajya ke adheen aa gaya tha. is ladaai main antim samay main hi junagarh riyasat or kundala rajya kii senaaon ne nawanagar ko dhokhaa de kar mughalon ke saath aa gaye the. is ladaai ko gujarat kaa panipat bhi kaha jaataa he.
 dhrol yuddh kii yaad main yahan par yuddh ke shaheedon ke sammaan main paaliaayein sthapit kii gayi thim. paalia, kathiyawad, or pashchimi bharat ke anya kai kshetron main mahaan vyaktoyon kii mrityu par unke sammaan main unke yaadgaar ke taurapar khadaa kiye jate vaala stambharupi sanrachana hoti he. aaj bhi prativarsh, nawanagar ke log yahan aa kar in paaliaon par sindur laga kar unka sammaan karte hai. jam ajaji kii paalia ek ghudsavaar pratimaa ke rup main he. uske dakshin kii ore sthit paalia unki patni surajkunvarba ko samarpit he. in smarakon par ankit shilaalekh pathneey nahin he. smarak main ek shilaalekh aisa bhi he, jisapar yah likhaa he ki is sthaan kii marammat jam vibhaaji ne karrwai he evam ajaji kii paalia par smarak bhi unhone hi banwaaya he. uttari diwaar par ek paaramparik shailchitr ankit he, jisamen ghode par savaar ajaji ko, hathi kii sawari kar rahe, mogul senapati mirza azeez coca par akraman karte dikhaaya gaya he. is praangan main ram, lakshmana or bhootnath ko samarpit murtiyon hai. smarak ke uttar main, jameen par aath paaliaayein hai, jisamen ek jesha vajeer ko samarpit he. chaar paaliyaan samanaantar hai or anya teen badi paaliyaan aas-paas hai. chah paaliyaan praangan ke dakshin main sthit hai, jinamein se teen aanshik rup se kshatigrast hai. teen kaale pathar kii paaliyaan un ateet sadhuganon ko samarpit he, jinka daal us yuddh ke dauraan, yuddh bhoomi ke paas se guzar rahaa tha, or yuddh hota dekh, volog bhi, kathiyanwadi rajyon ke paksh se yuddh main utaar gaye the or veergati ko praapt ho gaye the. unki paaliyaan uttar kii ore sthit hai. pragan main kul 23 paaliyaan hai, tathaa aath se adhik smarak pragon ke baahar hai or rakhehar dholi ko samarpit ek paalia kuch duuri par sthit he. kul mila kar 32 paalia smarak hai. jamnagar ke log har saal is sthaan par jate hai or paaliyon ko sindhur laga kar unki puja karte hai.
 mughal sena ke sainikon kii aath kabren dakshin-pashchim disha main sthit hai. mana jaataa he ki in aath sainikon ko ikaithe dafnaaya gaya tha or uske baad, unako samarpit, kabren banaai gai thim. is jagah main ek kooaan or masjid bhi he.
 1998 ke baad se, yah jagah bhuchar mori shahid memorial trust kii dekharekh main he. yah jagah rajya ke puratathvik vibhaag dwaara sangrakshit ek smarak he. tathaa jam ajaji kii ek nai murti sthapit kii gai thi, jo mukhya mantri anandiben patel dwaara is jagah par samarpit kiya gaya tha.
 1992 se, kshatriya samudaay ke log is jagah par sheethal satum kii yatra karte hai. vaarshik mela yahaan shravan vidya amaas dwaara yojit kiya jaataa he. prativarsh hajaaron log yahan kii yatra karte hai.
