 satyagrah kaa shabdic arth satya ke liye aagrah karnaa hota he.
 satyagrah, unnisvin shatabdi ke antim dashak main gandhi ji ke dakshin africa ke bharatiyon ke adhikaron kii raksha ke liye kanoon bhang shuru karne tak sansar" ni:shastr patikaar' athwa niskriy pratirodh kii yudhniti se hi parichit tha.iskaa vajah keval kaale gore ke bich bhed bhav tha . yadi pratipakshi kii shakti hamase adhik he to sashastr virodh kaa koi arth nahin rah jaataa ve ahimsha ko maanate the isliye ve yah ladaai lard rahe the . sabal pratipakshi se bachane ke liye "ni:shastr pratikaar' kii yudhniti kaa avlamban kiya jaataa tha. england main striyon ne matadhikaar praapt karne ke liye isi "niskriy pratirodh' kaa maarg apanaaya tha. is prakaar pratikaar main pratipakshi par shastr se akraman karne kii baat chhodkar use duusare har prakaar se tang karnaa, chal kapat se use haani pahunchaana, athwa uske shatru se sandhi karke use nicha dikhaanaa aadi uchit samajha jaataa tha.
 gandhi ji ko is prakaar kii durniti pasand nahin thi. dakshin africa main unke andolan kii kaarypaddati bilkul bhinn thi unka sara darshan hi bhinn tha at: apni yudhniti ke liye unako nae shabd kii aavashyaktaa mahasoos hui. sahi shabd praapt karne ke liye unhone ek pratiyogita kii jisamen swargeey maganlaal gandhi ne ek shabd sujhaayaa "sadaagrah' jisamen thodaa parivartan karke gandhi ji ne "satyagrah' shabd sweekaar kiya. america ke darshanik thoro ne jis civil disobidiens kii technic kaa varnan kiya he, "satyagrah' shabd us prakriya se miltaa julata tha.
 "satyagrah' kaa mul arth he satya ke prati aagrah satya ko pakade rahanaa or iske saath ahimsha ko maananaa . anyaay kaa sarvatha virodh karte hue anyaayi ke prati vairabhav na rakhana, satyagrah kaa mul lakshan he. hamen satya kaa paalan karte hue nirbhayatapurvak mrity kaa varan karnaa chahie or marate marate bhi jiske viruddh satyagrah kar rahe hai, uske prati vairabhav yaa krodh nahin karnaa chahie.'
 "satyagrah' main apane virdohi ke prati hinsa ke liye koi sthaan nahin he. ve ahimsha vaadi the . dhairya evam sahanubhuti se virdohi ko uski galati se mukt karnaa chahie, kyonki jo ek ko satya prathit hota he, vahiin duusare ko galat dikhaai de saktaa he. dhairya kaa taatpary kshtsahan se he. isliye is siddhant kaa arth ho gaya, "virdohi ko ksht athwa pidaa dekar nahin, balki swayan ksht uthaakar satya kaa rakshan.'
 mahatma gandhi ne kaha tha ki satyagrah main ek pad "prem' adhyahat he. satyagrah madhyampadlopi samaas he. satyagrah yani satya ke liye prem dwaara aagrah .
 gandhi ji ne lard inter ke saamne satyagrah kii sankshipt vyakhya is prakaar kii thi-"yah aisa andolan he jo puri tarah sachai par kaayam he or hinsa ke upayon ke evaj main chalaaya ja rahaa.' ahimsa satyagrah darshan kaa sabase mahatvapurn tatv he, kyonki satya tak pahunchne or un par tike rahane kaa ekmaatr upaay ahimsa hi he. or gandhi ji ke hi shabdon main "ahimsa kisi ko chot na pahunchaane kii nakaaratmak vrittimaatr nahin he, balki vah sakriy prem kii vidhayak vritti he.'
 satyagrah main swayan ksht uthaane kii baat he. satya kaa paalan karte hue mrityu ke varan kii baat he. satya or ahimsa ke pujari ke shastraagaar main "upwas' sabase shaktishaalee shastr he. jise kisi rup main hinsa kaa aashray nahin letaa he, uske liye upwas anivaary he. mrityu paryant ksht sahan or isliye mrityu paryat upwas bhi, satyagrahi kaa antim astr he.' parantu agar upwas dusron ko majaboor karne ke liye atmpeedan kaa rup grahan kare to vah tyajya he : acharya vinoba jise saumy, saumytar, saumyatam satyagrah kehete hai, us bhoomika main upwas kaa sthaan antim he.
 "satyagrah' ek pratikaarapaddati hi nahin he, ek vishisht jeevanapaddati bhi he jiske mul main ahimsa, satya, aparigrah, astey, nirbhayata, brahrichary, sarvadharm sambhaav aadi ekadash vrath hai. jiskaa vyaktigat jivan in vraton ke kaaran shuddh nahin he, vah sachcha satyagrahi nahin ho saktaa. isiilie vinoba in vraton ko "satyagrah nishtha' kehete hai.
 "satyagrah' or "ni:shastr pratikaar' main utana hi antar he, jitna uttari or dakshini dhruv main. ni:shastr pratikaar kii kalpana ek nirbal ke astr ke rup main kii gai he or usamen apane uddeshy kii siddhi ke liye hinsa kaa upyog varjit nahin he, jabaki satyagrah kii kalpana param shur ke astr ke rup main kii gai he or isamen kisi bhi rup main hinsa ke prayog ke liye sthaan nahin he. is prakaar satyagrah niskriy sthiti nahin he. vah prabal sakriyata kii sthiti he. satyagrah ahimsak pratikaar he, parantu vah niskriy nahin he.
 anyaayi or anyaay ke prati pratikaar kaa prashn sanathan he. apni sabhyataa ke vikascram main manushya ne pratikaar ke liye pramukhat: chaar paddatiyon kaa avlamban kiya he-
  pehali paddati he buraai ke badale adhik buraai. is paddati se dandniti kaa janm hua jab isse samaaj or raashtra kii samasyaon ke niraakaran kaa prayaas hua to yuddh kii sanstha kaa vikaas hua. 
  duusari paddati he, buraai ke badale samaan buraai arthath aparaadh kaa uchit dand diya jaae, adhi nahin. yah amaryadit pratikaar ko simit karne kaa prayaas he. 
  teesri paddati he, buraai ke badale bhalaai. yah buddha, isa, gandhi aadi santon kaa maarg he. isamen hinsa ke badale ahimsa kaa tatv antarnihit he. 
  chauthi paddati he buraai kii upeksha. 
 acharya vinoba kehete hai- "buraai kaa pratikaar mat karo balki virdohi kii samuchit chintan main sahaayta karo. uske sadvichaar main sahakaar karo. shuddh vichaar karne, sochane samajhane, vyaktigat jivan main uskaa amal karne or dusron ko samajhane main hi hamaare lakshya kii purti honi chahie. samnevaale ke samyak chintan main madad dena hi satyagrah kaa sahi swaroop he.' ise hi vinoba satyagrah ko saumytar or saumyatam prakriya kehete hai. satyagrah prem kii prakriya he. use kram-kram, adhikadhik nikharate janaa chahie.
 satyagrah kuch nayaa nahin he, kautumbik jivan kaa raajnneetik jivan main prasar maatr he. gandhi ji kii dein yah he ki unhone satyagrah ke vichaar kaa raajnneetik jivan main samuhik prayog kiya. kaha jaataa he. loktantr main, jahaan sara kaam "lok' kii raay se, lokpratinidhiyon ke madhyam se chal rahaa he, satyagrah ke liye koi sthaan nahin he. vinoba kehete hai-vastav main samuhik satyagrah aavashyaktaa to us tantra' main nahin hogi, jisamen nirnay bahumat se nahin, sarvasammati se hoga. parantu us dasha main bhi vyaktigat satyagrah padosi ke samyak chintan main sahakaar ke liye to ho hi saktaa he. parantu loktantr main jab vichaarswatantry or vichaarpradhan ke liye puraa avasar he, to satyagrah ko kisi prakaar ke "dabaav, gheraav athwa band,' kaa rup nahin grahan karnaa chahie. aisa hua to satyagrah kii saumyata nasht ho jaaegi. satyagrahi apane dharm se chyut ho jayega.
 aaj duniya ke vibhinn konon main satyagrah evam ahimsak pratikaar ke prayog nirantar chal rahe hai. dwitiya mahayuddh main hajaaron yudhvirohi paisefigt' sena main bharti hone ke bajaay jelon main gaye hai. batrrend rasel jaise darshanik yudhvirohi satyagrahon ke kaaran jail ke sikhchon ke peeche band hue the. anuastron ke kaarkaane aalder mastan se landan tak, prativarsh 60 mile kii padayatra kar hajaaron shantivaadee anushastron ke prati apana virodh prakat karte hai. nigro netaa martin luther king ke balidaan kii kahani satyagrah sangram kii amar gaatha ban gai he. italy ke danillo dolchi ke satyagrah kii kahani kisko romanchit nahin kar jaati. ye saare prayaas bhale hi satyagrah kii kasuti par khare na utarate hon, parantu ye shanti or ahimsa kii disha main ek kadam avashya hai.
 satyagrah kaa rup antarrashtriya sangharsh main kaisaa hoga, iske vishay main acharya vinoba kehete hai-maan lijie, akramanakari hamaare gaanv main ghus jaataa he, to main kahoonga ki tum prem se aao-unase milane ham jaayenge, darenge nahin. parantu ve koi galat kaam karana chaahate he to ham unase kahenge, ham yah baat maan nahin sakate hai-chaahe tum hamen samaapt kar do. satyagrah ke is rup kaa prayog abhi antarrashtriya samasyaon ke samaadhaan ke liye nahin hua he. parantu yadi anuyug kii vibheeshikaa se maanav samskruti kii raksha ke liye, hinsa kii shakti ko apdasth karke ahimsa kii shakti ko pratishthit hona he, to satyagrah ke is maarg ke atirikt pratikaar kaa doosraa maarg nahin he. is anuyug main shastr kaa pratikaar shastr se nahin ho saktaa. magar aaj kaa yug kaha se kaha pahuch gaya he wo ye sab par bilkul bhi bharosha nahin kaary he . america main essa kaha jaataa he kii "agar tumhe koi ek thappad mare to usase suuli pe chadha do " bhala ye bhi koi baat he ye to sara sar hinsha ko badhaava he or hamaare gadhiji kaha karte the kii "agar koi ek thappad mare to doosraa gaal de do ve khud sarama jaye ga"
