 kuch yaa sabhi bhojan, peya yaa dono ke liye bina kuch avadhi tak rahanaa upwas kehalaata he. upwas purna yaa aanshik ho saktaa he. yah bahut choti avadhi se lekar mahino tak kaa ho saktaa he. upwas ke anek rup hai. dharmik evam aadhyatmik sadhana ke rup main pragaitihaasik kaal se hi upwas kaa prachlan he.
 yah kai prakaar kaa hota he. is prakaar kaa upwas dharmik hota he, jo ekadshi, sankranti tathaa aise hi parvon ke dinon par kiya jaataa he. aise upwaason main dopaher ko doodh kii bani hui mithai tathaa shushk or hare donon prakaar ke fal khaae ja sakate hai. kuch nirjal upwas hote hai. inamen dinabhar na to kuch khaaya jaataa he or na jal piya jaataa he. rogon main bhi upwas karaayaa jaataa he, jisko langhan kehete hai. aajkal raajnneetik upwas bhi kiye jate hai jinhen "anshan" kehete hai. inkaa uddeshy sarkaar kii drushti ko aakarshith karnaa or usase vah kaary karwaanaa hota he jiske liye upwas kiya jaataa he. kabhi-kabhi bhojan na milane par vivash hokar bhi upwas karnaa padataa he.
 in sab prakaar ke upwaason kaa sharir par samaan prabhaav padataa he. ek baar bhojan grahan karne par kuch ghanton tak jo sharir ko khaae hue aahaar se shakti milti rahati he, kintu usak pashchaat sharir main sanchit aahaar ke avyavon-protein, carbohydrate or sneh yaa vasa-kaa sharir upyog karne lagata he. vasa or carbohydrate parishram karne kii shakti utpann karte hai. protein kaa kaam sharir ke toote phute bhaagon kaa punarnirmaan karnaa he. kintu jab upwas lanbaa yaa adhik kaal tak hota he to shakti utpaadan ke liye sharir protein kaa bhi upyog karata he. is prakaar protein uthkanirmaan or shakti-utpaadan donon kaam karata he.
 sharir main carbohydrate do roopon main vartmaan rahata he : glucose, jo rakt main pravaahit hota rahata he or galikogen, jo peshiyon or yakrut main sanchit rahata he. saadharantaya carbohydrate sharir pratidin ke bhojan se miltaa he. upwas kii avasthaa main jab rakt kaa glucose kharch ho jaataa he tab sanchit glicogen glucose main parinat hokar rakt main jaataa rahata he. upwas kii avasthaa main yah sanchit carbohydrate do chaar dinon main hi samaapt ho jaataa he; tab carbohydrate kaa kaam vasa ko karnaa padataa he or saath hi protein ko bhi is kaary main sahaayta kerani padati he.
 sharir main vasa vishesh maatra main twachaa ke neeche tathaa kalaon main sanchit rahati he. sthool sharir main vasa kii adhik maatra rahati he. isi kaaran duble vyakti kii apeksha sthool vyakti adhik dinon tak bhookha rah saktaa he. sharir ko dainik karmon or ushma ke liye carbohydrate, vasa or protein, teenon padaarthon kii aavashyaktaa hoti he, jo usko apane aahaar se praapt hote hai. aahaar se uplabdh vasa yakrut main jaati he or vahaan par rasinic pratikriyaaon main vasaml or acito-aseetic-amla main parivartit hokar rakt main pravaahit hoti he tathaa sharir ko shakti or ushma pradaan rakati he. upwas kii avasthaa main sharir kii sanchit vasa kaa yakrut dwaara isi prakaar upyog kiya jaataa he. yah sanchit vasa kuch saptahon tak carbohydrate kaa bhi sthaan grahan kar sakati he. antar keval yah he ki jab sharir ko aahaar se carbohydrate miltaa rahata he tab acito-aseetic-amla yakrut dwaara utani hi maatra main sanchalit hota he jitani kii aavashyaktaa sharir ko hoti he. carbohydrate kii anupasthiti main is amla kaa utpaadan vishesh tathaa adhik hota he or uskaa kuch ansh mutr main aane lagata he. is ansh ko kitone kehete hai kitone kaa mutr main paaya janaa sharir main carbohydrate kii kami kaa chihn he or uskaa arth yah hota he ki carbohydrate kaa kaary ab sanchit vasa ko karnaa pad rahaa he. yah upwas kii praarambhavstha main hota he. rugnavastha main jab rogi bhojan nahin karata tab sharir main carbohydrate ke chayapachay ko jaanane ke liye mutr main kitone kii jaanch karte rahanaa aavashyak he.
 upwas kii lambii avadhi main sanchit vasa ke samaapt ho jane par ushma or shakti ke utpaadan kaa bhaar protein par aa padataa he. sharir ke komal bhaag kaa praaia: 75 pratishat ansh protein se bana hua rahaa he. upwas kii avasthaa main yahi protein amino-amlon main parivartit hokar rakt main pravaahit hota he. sabhi angon ke proteinon kaa sanchaalan samaan maatra main nahin hota he. lambey upwas main jab tak mastishk or hriday kaa bhaar praaia: 3 pratishat kam hota he, tab tak peshiyon kaa 30 pratishat bhaar kam ho jaataa he. shaareerik utakon se praapt amino-amlon ke mukhya do kaary hai : atyaavashyak angon ko surakshit rakhana or rakt main glucose kii apekshit maatra ko sthir rakhana.
 protein nitrogenyukt padaarth hote hai. atev jab sharir ke protein ko uparyukt kaam karne padate hai tab mutr kaa nitrogeneey ansh bad jaataa he. upwas ke pehle saptaah main yah ansh prati din mutr ke saath lagbhag 10 gram nikalataa he. duusare or tisare saptaah main isaki maatra kuch kam ho jaati he. yadi is nitrogeneey ansh ko baahar nikaalane main vrikk asamarth hote hai to vah ansh rakt main jane lagata he or vyakti main mutraraktata kii dasha main utpann ho jaati he. isko vyakti kii antim avasthaa samajhnaa chahie.
 sharir main carbohydrate or vasa ke samaan protein kaa sanchay nahin rahata. sharir ek jivit yantra he. isaki rachana kaa aadhaar protein he. is yantra kii yah visheshta he ki iske saamaanya bhaagon main protein upvaaskaal main bhi aavashyak angon kii raksha karte rahete hai. shaareerik yantra kaa sucharu rup se kaary karte rahanaa sharir main bananevaale rasayanon, kinvon or hormonon par nirbhar rahata he. ye upwas kii avasthaa main bhi banate rahete hai. inke nirmaan ke liye sharir ke saamaanya bhaag apana protein amino-amla ke rup main pradaan karte rahete hai, jisase ye rasayinak padaarth banate rahen or sharir kii kriya main baadha na pade.
 swasth sharir ke liye protein kii dainik maatra praaia: nishchit he. ek yuvak ke liye prati din prayek kilogram shaareerik bhaar ke anupaat main lagbhasg ek gram protein aavashyak he or yah aahaar se miltaa he. garbhvatee stri tathaa badhate hue shishu, balak athwa tarun ko 50 pratishat adhik maatra main protein kii aavashyaktaa hoti he. isse adhik protein aahaar main rahane se sharir ko uskaa vishleshan karke bahishkaar karnaa padataa he, jisase yakrut or vrikk kaa kaary vyarth hi bad jaataa he. protein shaareerik yantra kii marammat ke kaam main aata he. atev rogottar tathaa upwasottar kaal main aahaar main protein badha dena chahie. in sab baton kaa pataa nitrogen santulan ke lekhe jokhe se lagaaya ja saktaa he. yah kaam jeev-rasayan-prayogshaala main kiya jaataa he. yadi mutr ke nitrogen kii maatra bhojan ke nitrogen se kam ho tab isko "dhanatmak nitrogen santulan" kehete hai. isse yah samajha jaataa he ki aahaar ke nitrogen main se sharir keval ek vishisht maatra ko grahan kar rahaa he. yadi, iske vipareet, mutr kaa nitrogen adhik ho, to iskaa arth yah he ki sharir apane protein se bane nitrogen kaa bhi bahishkaar kar rahaa he. is avasthaa ko "rinatmak nitrogen santulan" kehete hai. upwas kii avasthaa main "rinatmak protein santulan" or upwasottar kaal main, aahaar main protein paryaapt maatra main rahane par, "dhanatmak protein santulan" rahata he.
 rog ke dinon main hamaare desh main bhojan praaia: band karke varjee, saboodana aadi hi diya jaataa he. isse rogi ko tanik bhi protein nahin miltaa, jisase angon ke hraas kii purti nahin ho paati. atev sheergh pachnewali protein bhi kisi na kisi rup main rogi ko dena aavashyak he. badhate hue baalkon or bacchon main protein or bhi aavashyak he.
 upwas main kuch dinon tak shaareerik kriyaayein sanchit carbohydrate par, phir vishesh sanchit vasa par or ant main sharir ke protein par nirbhar rahati hai. mutr or rakt kii pariksha se un padaarthon kaa pataa chal saktaa he jinka sharir par us samay upyog kar rahaa he. upwas kaa pratyaksh lakshan he vyakti kii shakti kaa nirantar hraas. sharir kii vasa ghul jaati he, peshiyaan ksheen hone lagati hai. uthanaa, baithna, karavat lenaa aadi vyakti ke liye dushkar ho jaataa he or ant main mutraraktata kii avasthaa main chetana bhi jaati rahati he. rakt main glucose kii kami se sharir klaant tathaa ksheen hota jaataa he or ant main shaareerik yantra apana kaam band kar detaa he.
 1943 kii akalpidit bengal kii janata kaa vivaran bada hi bhayaavah he. is akaal ke saamaajik or naitik drushtikon bade hi romaanchakaari hai. kintu uskaa vaigyanik adhyayan bada shikshaprad tha. bubhukshiton ke sambandh main jo anveshan hue unase upwas vigyaan ko bada laabh hua. ek drushtaant yah he ki in akalpidit bhukhmaron ke munh main doodh daalane se vah guda dwaara jaise kaa taisa turant baahar ho jaataa tha. jaan padataa tha ki unki antadiyon main na pachan ras banataa tha or na unamem kuch gati rah gai thi. aisi avasthaa main shiraaon dwaara unhen bhojan diya jaataa tha. tab kuch kaal ke baad unke amashay kaam karne lagate the or tab bhi ve purv paachit padaarthon ko hi pachaa sakate the. dhire-dhire unamem doodh tathaa anya aahaaron ko pachaane kii shakti aati thi.
 isi prakaar gat vishwayuddh main jin deshon main khaadya vastuon par bahut niyantran tha or janata ko bahut dinon tak puraa aahaar nahin mil paata tha unamem bhi upvasajanit lakshan paae gaye or unka adhyayan kiya gaya. in adhyayanon se aahaar vigyaan or upwas sambandhi gyaan main vishesh vruddhi hui. aisi alpahari janata kaa swasthya bahut ksheen ho jaataa he. usamen rog pratirohak shakti nahin rah jaati. gat vishwayuddh main uchit aahaar kii kami se kitne hi balak andhe ho gaye, kitne hi anya rogon ke grass bane.
 upwas purna ho yaa adhuraa, thodi avadhi ke liye ho yaa lambii avadhi ke liye, chaahe dharm yaa raajnneeti par aadhaarit ho, sharir par uskaa prabhaav avadhi ke anusaar samaan hota he. dirghakaalin alpaahar se sharir main ve hi parivartan hote hai jo purna upwas main kuch hi samay main ho jate hai. 
 upwas todane ke bhi vishesh niyam hai. anshan: praaia: falon ke ras se todaa jaataa he. ras bhi dhire-dhire dena chahie, jisase pachakpranali par vishesh bhaar na pade. do teen din thodaa ras lene ke pashchaat aahaar ke thos padaarthon ko bhi aise rup main prarambh karnaa chahie ki amashay aadi par, jo kuch samay se pachan ke anbhyast ho gaye hai, aksmaat vishesh bhaar na pad jaae. aahaar kii maatra dhire-dhire badhaani chahie. is avadhi main sharir vishesh adhik maatra main protein grahan karata he, iskaa bhi dhyaan rakhana aavashyak he.
 upwas prarambh hone par nity ke niyamanusaar bhojan se sharir ko shakti praapt nahin hoti, atev iske liye anya upaay kaamen laane chahie, yatha-shuddh vaayu or shuddh jal kaa upyog. shuddh vaayu main gahari saans lene se pranavayu ke sparsh se rakt main pehle se upasthit vishele tatv dur hote hai. upwas kaal main koi aprakritik khaadya sharir main nahi jaataa, atev vijaateey dravya rakt main nahin milte tathaa uski shuddhi hoti he. dhoop-snaan se sharir ko anek vitamins milte hai tathaa rogon ke keetanu nasht hote hai. upwas kaal main adhik pani pinaa chaiye, jisase ki adhik mutr visarjan ke madhyam se sharir se adhik gandagee baahar ho. mutr gurdo main rakt chhanakar banataa hai, atev rakt main jal kii adhikta hone se adhik gandagee saaf hoti he. upwas shaareerik sthiti evam rog ke anusaar 2-3 din se lekar nirantar do maas tak kiya ja saktaa hai. ek saptaah se adhik kaa upwas lambe upwas kii shrenee main aata hai. lambaa upwas atyant saavdhaanee purvak vidhivat kiya janaa chahie, anyathaa laabh ke sthaan par haani kaa bhay rahata hai. lambe upwas todane main kaaphi saavdhaanee baratani chahie. neembu ke pani yaa santare-mausami aadi ke ras se todna chahie. phir ek din tak mausam ke fal lene chahie. jitne din tak upwas kiya gaya ho, uske chauthai samay tak fal lene chahie, taduparant ann khaanaa chahie. par yah dhyaan rakhana chahie ki upwas ke baad pun: galat bhojan na le. aisa karne par upwas kaa laabh bha jaataa rahegaa tathaa sharir shuddh ho jane par yadi vijaateey dravya sharir main jayega to puri maatra main vah sharir ke liye hanikaarak hoga. 
