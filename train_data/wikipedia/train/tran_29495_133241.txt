 sinic ek unani darshan sampradaay, jo samaaj ke prati upeksha tathaa vyaktigat jivan ke prati nishedhaatmak drushti ke liye prasiddh he. is sampradaay kaa sansthaapak antistheneez tha. pehle vah sofist tha. baad main sucraat ke swatantra vichaaron, parahitchintan tathaa aatmatyag se prabhavit hokar, vah use apana guru maanane laga. yunaan ke janatantr ne sucraat ko jab praan dand de diya, to antistheneez ko vyakti par samaaj kii prabhutaa ke auchity par, phir se vichaar dene ke liye taiyaar na tha ki sucraat ke samaan aatmatyagi vyakti ko prandand de sake.
 apane uddeshy kii purti ke liye, usne "prakruti kii ore chalo" kaa naaraa lagaaya. us prakritik jivan kii ore sanket kiya, jisamen prayek manushya apane aap kaa swami tha. koi kisi kaa das na tha. us jivan ko apnaane ke liye, dhan-daulat, sammaan aadi se virakt hone kii aavashyaktaa thi. antistheneez ne ise saharsha sweekaar kiya. kintu, is prakaar ke jivan kaa samarthan karne main vah shiksha, sanskaar, abhivruddhi aadi ke arthon ko lupt nahin hone dena chahta tha. isliye, usase maanviya jivan kii abhivruddhi kii naitik vyakhya kii.
 vah sucraat se prabhavit tha. sucraat ne gyaan or naitik aacharan main kaaran-kaary-sambandh sthapit kiya tha. is sukaraateey aadarshon ko duhraate hue, antistheneez ne yah dikhaane kaa praytn kiya ki shubhon ke punarmoolyangan main buddhi kii abhivyakti hoti he, aankh muundakar bandhi hui lakiron par chalate rahane main nahin. budhimaan vyakti samaaj ke adhikansh vyaktiyon dwaara sweekrut ayukt moolyankan ko samay-samay par thik karata rahata he.
 apane vichaaron ke samarthan ke vibhinn antistheneez ne saidhantik peethika bhi taiyaar kii thi. aflatoon ne "saamaanya' kii nirpeksh satta kaa samarthan kiya tha or vyakti ke satya ko "saamaanya' kaa bhaag bataaya tha. antistheneez ne aflatoon kii is tatvavidya kaa virodh kiya. usne yah dikhaaya ki "saamaanya' kii koi swatantra satta nahin. anek vyaktiyon main vyaapt hone se kisi tatv ko "saamaanya' mana jaataa he. vyaktiyon se pruthak uskaa koi astitv nahin. is prakaar, aflatoon ke saamanyatawad ke viruddh antistheneez ne "namawaad' kii sthapana kii. yahan tak usne "gunkathak par nirbhar paribhaasha' kaa khandan kiya. vah praaia: vastu ko vishisht vastu athwa vyakti maanata tha. vyakti nirnay vaakyon ke uddeshy banate hai. paribhaasha bhi ek prakaar kaa nirnay vaakya he. kintu, saamaanya gun kisi vishisht vastu kaa vighan nahin ho saktaa. is saidhantik peethika par, antistheneez ne vyaktivaadee darshan kaa prarambh kiya jiske anusaar budhimaan vyakti samaaj kaa sadsy nahin, aalochak ho saktaa he.
 antistheneez ke vichaaron ko aage badhaane kaa shrey uske shiro dioginis ko diya jaataa he. vah kahata tha, "main samaaj kii kuritiyon par bhunkane vaala kutta hoon; meraa kaam prachlit mulyon main uchit maan nirdhaarit karnaa he' inhen donon ke saath sinic sampradaay kaa ant nahin hua. unki parampara unani darshan ke ant tak chalati rahi.
 sinic samajavirohi na the. unke vichaar se samaaj ko uchit maarg par chalaane ke liye kuch sachet tathaa nishpaksh samikshakon kii aavashyaktaa thi, jo sweekrut mulyon main samay-samay par sanshodhan karte rahen. kintu, aise samikshakon ke liye, ve bauddhik vikaas evam naitik aacharan ke saath, nisprihata tathaa samaaj se algaav kii aavashyaktaa ko samajhate the. apana kaary uchit rup se kar sakane ke liye, sinic darshanikon ne vishesh prakaar kaa rahan-sahan apanaaya tha.
 ve achche gharon kii, swaadisht bhojan or sukhad vastron kii aavashyaktaa nahin samajhate the. kaha jaataa he, dioginis ne kisi puraani naand main apana jivan vyateet kiya. vahi uskaa ghar tha. sucraat ke liye kaha jaataa he ki usne kabhi juute nahin pahane; sardi, garmi ke anusaar apane vastron main parivartan nahin kiya. kintu vah athens nagar main gum-ghumkar, galat kaam karne waalon kii aalochana kiya karata tha. is kaam main vyast rahane se vah kabhi apane paitrik vyavsaay main ruchi na le sakaa. sinicon ne suskuraat ke jivan se shiksha praapt kii thi. ve samajhate the ki apni samasyaon kaa niraakaran karke hi samaaj kii chaukasee kii ja sakati he.
 sinicon kaa uddeshy samaaj kaa hit karnaa tha; kintu, jis rup main ve apana drushtikon vyakt karte the, usase ve ghor vyaktivaadee tathaa samaaj ke nandak prathit hote the.
 sinic aadarshon kaa sampradaay ke rup main samuchit nirvaah adhik samay tak sambhav na tha. antim sinic paristhitiyon ke anusaar jeevanyaapan main sinic aadarshon kii purti maanane lage the. uttaradhikariyon ke liye praarambhik upadeshtaon kii bhanti virakt evam aatmatyagi hona sambhav na tha. isiilie, kalantar main sinic kaa saamaanya arth samaaj kii upeksha karne vaala vyakti rah gaya. kintu maanviya chintan se sinic tatv kaa sarvatha abhaav na ho sakaa. samay-samay par, aise samaaj ke hitchintak hote rahe hai, jo samaaj kii bhrantiyon se kshubdh hokar, ek algaav kaa bhav vyakt karte rahe hai or aisi tikaa tippaniyan karte rahe hai, jinase uchit maarg kaa sanket praapt ho. swargeey barnard sha ko beesvin sadi kaa bahut bada sinic kaha ja saktaa he. unke sahitya main vyaapt saamaajik aalochana, praaia: upeksha kii sataha tak pahunch jaati he kintu, us upekshavriti main antarhit saamaajik hit kaamana bina khoje hue ham "sinic' ke arth tak nahin pahunch sakate.
