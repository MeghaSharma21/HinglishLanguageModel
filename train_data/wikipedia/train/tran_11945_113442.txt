 vaise to andeman main based hue log bharat ke prayek kone se sabandhit hai or aaj ve sab ke sab andeman kii apni hindi boli bolte hai. jin logon ne andeman kii aupniveshik basti ko basaaya he unamem se kuch kaa ullekh karnaa aavashyak prathit hota he -
 andeman main lagbhag 1,133 mopla nishkasit kiye gaye. inamen se 228 bandiyon ko krishi kaary karne ke nikat die gaye the. ye log apane saath bibi bacchon or anya sambandhiyon ko bhi andeman le aae or tab inaki sankhya 468 ho gai parantu baad main mopla logon ko apni bibiyon or sambandhiyon ko laane se manaa kar diya gaya.
 mopla log kerala main kalikat ke sameep malabar tat ke nivasee hai. yah kshetra kalimirch ke vyapaar kaa prasiddh kendra he. naveen shatabdi main kuch musalmaan saudagar arab se aakar malabar main rahane lage or sthaneey hindu dravid mahilaon se vivaah kar liya. aise dampati ke vashanj, mopla kahe jane lage. ye log hindu raja ko kar adaa karte the, parantu pakke sunni musalmaan the. ve turkistan ke khalipha ko apana dharm guru maanate the.
 bhartiya rashtriya congress party ne turkistan ke sultan ke paksh main "khilafat kaa aandolan" chhedaa to mopla bhi angrejon ke viruddh uth khadey hue. badi sankhya main mopla aandolankariyon ne sarkari thanon par dharna dena shuru kar diya. ve hindu jamidaaron ko kar dete the or is aandolan ne kuch seemaa tak sampradayik rup bhi le liya. british sarkaar mopla netaaon ko pakadaney main asafal rahi. praaia: hajaaron mopla aandolankaaree sarkari adhikarion ke nivas-sthanon, railway steshnon, daakkhaanon, sharaab kii dukaanon tathaa anya sthanon par hamalaa karne lage the. is logon ne mohammad haji ko `khilaafat badshaah' kii oopaadhi de di. hinduon ko kafir ghoshit karke unke gharon ko lutaa jane laga. anek hindu-mahila-purushon kaa jabardastee dharm-parivartan kar diya gaya. 25 july 1921 ko police or 5000 mopla aandolankariyon kii bhidant main ek british faujee adhikari or ek police adhikari kii hatya kar di gai. fouj ke do adhikari or kai jawan maare gaye. ek railway stesan main aag lagaakar railway line tod di gai. aantak ke is vaataavaran ko samaapt karne ke liye gorkhe, gadhwali or burmi phogiyon ko aana pads. akele pandikka thane par sangharsh main 216 mopla vidrohi maare gaye or ek angrej afasar tathaa aath sipaahi or do gorkha adhikari tathaa 27 anya sainik maare gaye.
 mohammad haji or uske 21 saathiyon ko pakad kar court marshall ke baad goli se uda diya gaya. is sangharsh main 2,266 mopla maare gaye or 1,615 ghayal hue tathaa 5,688 ko giraftaar kar liya gaya. kul milakar 38,256 mopla vidrohiyon ne aatmasamarpan kar diya. angrejon dwaara badale kii kaarywahi main kalkatte kii kalkothri vaali ghatana ko phir se doharaaya gaya. kaslikat se madras jane vaali ek malgadee ke dabbe main 100 mopla band kar die gaye the. bheeshan garmi main madras pahunchane par jab malgadee kaa dabba kholaa gaya to 66 mopla mar chuke the or shesh kii dasha gambheer thi.
 jin mopla aandolankariyon ne aatmasamarpan kiya tha yaa jinhen giraftaar kiya gaya unheen main se anek kalepani kaa dand paakar andaman aae the. aajkal, mannarghat or vimburliganj aadi kshetron main mopla pariwaron ke vanshaj rahete hai. ye log malayalam ke saath-saath hindi bhashaa bhi bolte hai. anglo-indianâ€”bhartiya kendriya vidhaan sabha ke ek anglo-indian sadsy le. karnalan sar henry sidney chaahate the ki bharat sarkaar andeman main ek pruthak anglon indian pradesh banaae. kuch anglon-indian parivaar andeman main basane ke iraade se aae. parantu ve shahari jivan ke aadi the or andeman kii paristhitiyaan unhen raas nahin ai. jarz dakrty naamak ek anglon-indian ne ek karen mahila se shaadi kar lee or ve madhya andeman ke vebi naamak gaanv main bas gaye. shri dakrty ko dwitiya vishwa yuddh ke dauraan japaniyon ne bandi bana liya tha.
 uttar pradesh muradabad or anya pashchimi jelon main sultana daaku bahut kukhyat tha. sultana daaku or uske anuyaayi bhathu log ek apradhi janajati se sambandhit the. sultan daaku kaa aantak mitaane ke liye ucch angrej adhikari, police va fouj kii sahaayta se safal ho sake. sultana daaku kii patni or uski jati ke anek logon ko andeman main nirvasit kar diya gaya. ye log port blair ke nikat bhathu basti, faraar ganj or cadalganj ke graamon main aabaad hai. aajkal is jati ke anek yuvak yuvatiyaan ucch shiksha praapt karke doctor or engeenior jaise padon par padasin hai.
 burma or bharatvarsh ke seemaa kshetra main karen jan-jati ke log praaia: updrav machaaya karte the--british raaj ke dinon main inamen se anek logon ko andeman main nirvasit kar diya gaya. jab burma ko swatantrata mili to inamen se anek log apane desh burma pahunch gayi. madhya andeman main maaya bandar se lagbhag 9 kilometre kii duuri par karen logon kii basti he. baby naamak is gaanv main karen logon ke kai girjaghar hai. girzagar main bacchon ke liye ek isai mishan dwaara sthapit ek vidhyalay bhi chalata he. is bacchon ko karen boli ke saath-saath angreji, hindi or dharmik shiksha kaa gyaan diya jaataa he.
 karen log gore rang ke hote hai--inkaa munh gol, naak chapati or kad nata hota he. ye shikaar ke shaukeen, mehnatee or bade hatte-katte hote hai. stri or purush sabhi lungi pahante hai. yah khushi kii baat he ki karen log apane pados kii bastiyon jaise, lakhanu, lataav, rampur, danapur or pokhadera main rahane vaale bengaaliyon or anya bhashaa-bhashiyon ke saath hindi main baatcheet karte hai. bacchon ko vidhyalay main karen, hindi or angreji ke geet aadi sikhaaye jate hai.
 pehle burma bhi bharat kaa ek ang tha. bharat ke visarai ke adheen ek uparajyapal burma praant kaa shashan dekhtaa tha. jin logon ko aaajeevan karawas kaa dand diya jaataa tha, unhen bhi burma se in dwipon main bhej diya jaataa tha. shuru main aaajeevan karawas main bheje jane waalon kii sankhya kam thi. parantu tharavardi vidroh ke baad 535 log ek saath aaajeevan karawas ke liye andeman bheje gaye or usee din choubees farvari, unniis sau pantis ko tharavardi vidrohiyon ko mrityu dand de diya gaya. san 1942 i. main jab dwipon par japaniyon ne kabja kiya to lagbhag paanch hajaar burmi the. 1928 main burmi sangh ne da. sayasen ko apana mahasachiv chunaa. da. sen ne kisaanon kii madad se ek vidrohi sena kaa gathan kar liya. unhone tharavardi ke ghaney wanon main bandooken or gola barood kaa bhandar bana liya. disambar 1930 i. main saare burma ke yuvakon ne da. sen ke netritv main angrejon ke viruddh vidroh kii ghoshnaa kar di. da. sen ne ek ghoshnaa patr dwaara kisaanon par lage saare rin maaf kar die. buddha dharm ko rajya kaa dharm ghoshit kar diya gaya. tharavardi kshetra main jelon ke phatak tod kar bandiyon ko mukt kar diya gaya. police karmchaariyon or graamon ke mukhiyaaon se hathiyaar chin liye gaye. pul, rail kii line, telegraph or telephone ke taar kaat diye gaye.
 saat din ke liye dow sen ke swayan-sevak, tharavardi pradesh main angrej colector ke aatmasamarpan ke baad, satta ko sambhaale rahe. saat din ke baad angreji fouj aa gai or teen din yuddh ke baad vidroh kuchal diya gaya. da. sen swayan burma ke anya kshetron main pahunch gaye or unke anuyaayiyon ne thanon or jelon par kabja kar liya. agrej sarkaar ne puri shakti se daman kaary prarambh kiya or gaanv ke gaanv topon se bhasmeebhoot kar die gaye. gramvaasiyon par har tarah ke julm dhaae gaye. is burmavyapee vidroh ko shant karne main chaar varsh kaa samay laga or uske chaar varsh baad ek mitra dwaara vishwasghaat kiye jane par da. sayasen ko mandle van main beemaari kii haalat main giraftaar kiya ja sakaa.
 jo burmi krantikari andeman bhege gaye, ve karawas kii avadhi samaapt karne ke baad, portblair main phonixebe ke kshetra, sippi ghat, harmphiganj or burma naala ke aasapaas bas gaye. portblair ke lite house cinema ke sameep sthit buddha mandir aaj bhi andaman ke burmi logon kii yaad taaja kiye he. varsh san 1951 i. main kul 31 hajaar jansankhya main se 1,604 buddha log the. san 1961 i. kii janaganana main kul 63,548 vyaktiyon main se 1,707 buddha dharmavalambi the parantu iske baad burmi log burma laut gaye jiske parinamswaroop san 1971 i. kii janaganana main kul 115133 logon main buddha dharm maanane waalon kii sankhya keval 103 rah gai thi.
 kalakatta main british east india company kaa mukhya karyaalay tha or andeman main british adhikaar ke samay kalakatta bandargah se praaia: jalayaan bheje jate the. san 1858 i. or uske baad ke varshon main nirvasit kiye jane vaale vyakti bhi mukhya rup se kalakatta se hi portblair laae jate the. bengal ke krantikari or anya apradhi praaia: andeman main nirvasit kar diye jate the. parantu bengaaliyon kii sankhya purvi pakistan se visthapit sharnaarthiyon ko basaane ke kaaran dhire-dhire badhati gai. san 1949 i. main pehali baar 202 bengali pariwaron ko portblair se aath das mile ke ghere main basaaya gaya. 1950 i. main 119 bengali parivaar or san 1951 main 78 bengali parivaar basaae gaye. baad main har saal nae parivaar aate gaye or dur-dur ke ilaakon main failte gaye. dakshin andeman ke doorvarti pradeshon ke baad unako long iland, little andeman, oralkaccha, madhya andeman or uttari andeman main basaaya gaya. in bengali sharnaarthiyon ko dwatiya panchavarshiya yojana ke ant tak dakshini andeman main, madhya andeman main or uttari andeman main basaaya gaya. 339 sharnaarthi parivaar madhya andeman ke betapur kshetra main basaaye gaye. in purvi pakistan se aaye hue bengaaliyon ke liye 2,050 acre bhoomi saaf kii gai. isi tarah ke 100 bengali pariwaron ko nil dweep main 1,190 acre bhoomi par basaaya gaya. is tarah se great andeman ke teenon kshetron arthath uttari andeman, madhya andeman or dakshini andeman main purvi pakistan se aaye hue 2,887 bengali parivaar basaa diye gayi. in bengali sharnaarthiyon ke alaava kerala ke 157 parivaar tamilnadu ke 43 parivaar, bihar ke 184 parivaar, maahi se aaye 4 parivaar or burma se aaye 5 pariwaron ko great andeman main basaaya gaya tha.
 little andeman main bhi purvi pakistan se aaye bengali sharnaarthiyon or srilanka se aaye tamil sharnaarthiyon ke lagbhag 2000 pariwaron ko basaane kii yojana taiyaar kii gai thi. ramkrishnapuram aadi kii bengali bastiyon kii tulana main ab ongi jan-jati apane hi dweep litin andeman main ek naganya samudaay main sankuchit ho gai he. isi tarah haev laac dweep main bengali sharnaarthiyon ko basaaya gaya.
 aaj bengali samudaay ke sadasyon kaa in dwipon main sabase bada samooh ban gaya he. bengal kii samskruti or sabhyataa andeman main mukherit ho uthi he. durgapuja, "yatra", "tarja", "kavi gaan", "boul" or `kirthan' ke swar goonjte sunai dete hai. in bastiyon main durgapuja, saraswati puja, lakshmi puja, mansa puja, dolotsav or jhulan jaise utsav badi dhoomdhaam se manaaye jate hai.
 portblair ke sameepvarti kshetra jaise chholadaari, nil, havelaak or madhya andeman main bhaanti-bhaanti ke fal or subjiyan ugaai jane lagi hai. in bastiyon main chhene se bani hui swaadisht bengali mithaiyaan bhi mil jaati hai.
 madras se portblair ke bich sidhi vayuyan sena ke saath-saath niyamit jalayaan seva bhi uplabdh he. tamilnadu se anek tamil vyavsaayee portblair or anya dwipon main vyapaar or vanjya kaa kaary sambhaal rahe hai. jangalon main or duusare sarkari vibhaagon tathaa kaarkaanon main kaam karne ke liye bahut badi sankhya main tamil mul ke shramik aate rahe hai. srilanka main visthapit tamil pariwaron ko bhi andeman main basaaya gaya he. tamil parivaar dakshin or madhya andeman main mukhya rup se based hai parantu srilanka se visthapit 1200 pariwaron ko kachal dweep main basaane kii vyavastha kii gai thi. tamil bhashi mukhya rup se hado, vimaburliganj, rangath, maaya-bandar, diglipur, hatbe, kapanga dweep tathaa shabnam nagar great nicobar main rahete hai.
 tamil log apane saath dakshin bhartiya samskruti or devi devataaon ko lekar aaye hai. jahaan-jahaan bhi tamil logon kii bastiyaan he waha par tamil style ke mandir or dharmik utsav dekhne ko milte hai.
 vishakhapatanam or portblair ke bich sidhi jalayaan vyavastha hone ke kaaran anek andhra pradesh vaasi shramik in dwipon main aate rahe hai. adhikansh andhra pradesh vaasiyon ko hado, long iland, dairy farm bambufalatt, maaya bandar, subhapagram aadi kii bastiyon main dekha ja saktaa he. ye log bahut parishramee or lagan se kaam karne vaale hote hai. apane avkaash ke samay main ve dakshin bhartiya sangeet or nrity ke kaarykram yojit karte hai.
 kerala se anek malayalam bhashi log aakar in dwipon main based hai. malawar tat ke mopla logon ke alaava anek shikshak, lipic, adhikari, norsen aadi in dwipon main aakar bas gayi hai. lagbhag sabhi ucch adhikariyon ke nijee sahaayak keralavasi hai. in dwipon kaa jalwaayu kerala ke jalwaayu se bahut miltaa julata he. malayalam bhashi varg ne ek mat hokar apane bacchon ke liye paanchavi kaksha ke baad anivaary rup se hindi padhaane kii maang kii he. kerala vaasi apane saath kerala kii samskruti or kathakali jaisi paramparaon kaa in dwipon main prasar kar rahe hai. malayalam bhashi log mukhya rup se obra braj, mannar ghat, padmanabh puram, swadesh nagar or hado aadi kshetron main kendrit hai.
 in dwipon main bihar, urisa, madhya pradesh ke milan sthal chota nagpur kshetra se dwipon main aae vyaktiyon ko "ranchi log" kaa naam diya gaya he. chota nagpur kshetra main ranchi naamak parvatiy sthal bihar rajya kii greeshm ritu kii rajdhani kahi jaati he. is kshetra main rahane vaale log praaia: oraanv, munda or mindari boliyaan bolte hai. chota nagpur kii janajatiyaan bahut parishramee or man laga kar kaam karne vaali hoti he. andeman ke van kshetra, bahut kuch chotanagpur ke dharaatal se mail khate hai. ranchi majdoor bahut badi sankhya main in dwipon main aae hai or ye mukhya rup se thekedaaron dwaara jangalon main kaam karne ke liye niyukt kiye gaye hai. jin kshetron main bengali sharnaarthiyon ko kheti ke liye bhoomi di gai he vahaan bhi ranchi shramik badi sankhya main dekhe ja sakate hai. ranchi mazdooron kii ek bahut badi basti varatang dweep main sthit he. portblair, baratang or mayabandar kshetra main kai isaai mishan in logon ke bich sevakaarya kar rahe hai. isaai mishan dwaara sanchalit portblair kaa nirmala ucchtam madhyamik vidhyalay mukhya rup se ranchi ke ladke-ladakiyon ke liye shiksha or chatravaas kii suvidhaayen pradaan karata he. in logon ne apni mehnat or lagan se dakshini andeman or madhya andeman se van vikaas tathaa krishi kaaryon main vishesh yogadan diya he.
