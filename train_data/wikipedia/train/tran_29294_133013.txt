 govardhan puja hinduon kaa ek pramukh tyohaar he. 
 deepawali kii agle din govardhan puja kii jaati he. log ise annakut ke naam se bhi jaanate hai. is tyohaar kaa bhartiya lokajeevan main kaaphi mahatv he. is parv main prakruti ke saath maanav kaa sidhaa sambandh dikhaai detaa he. is parv kii apni manyata or lokkatha he.govardhan puja main godhan yani gaayon kii puja kii jaati he. shastron main bataaya gaya he ki gaay usee prakaar pavitra hoti jaise nadiyon main ganga. gaay ko devi lakshmi kaa swaroop bhi kaha gaya he. devi lakshmi jis prakaar sukh samruddhi pradaan karti hai usee prakaar gau mata bhi apane doodh se swasthya rupi dhan pradaan karti hai. inkaa bachhda kheton main anaaj ugaata he. is tarah gau sampoorn maanav jaati ke liye poojaneey or aadarneey he. gau ke prati shraddha prakat karne ke liye hi karthik shukla paksh pratipada ke din gorvadhan kii puja kii jaati he or iske pratik ke rup main gaay kii.
 jab krishna ne brajvaasiyon ko moosaldhar varsha se bachane ke liye saat din tak govardhan parvat ko apni sabase choti ungali par uthaakar rakhaa or gop-gopikas uski chaaya main sukhpurvak rahe. saatven din bhagwaan ne govardhan ko neeche rakhaa or har varsh govardhan puja karke annakut utsav manaane kii ajna di. tabhi se yah utsav annakut ke naam se manaaya jane laga.
 govardhan puja ke sambandh main ek lokgatha prachlit he. katha yah he ki devraj indra ko abhimaan ho gaya tha. indra kaa abhimaan chur karne hetu bhagwaan shri krishna jo swayan liladhari shri hari vishnu ke avatar hai ne ek lila rachi. prabhu kii is lila main yun hua ki ek din unhone dekha ke sabhi brijvasi uttam pakwaan bana rahe hai or kisi puja kii taiyaari main jute. shri krishna ne bade bholepan se maiya yashoda se prashn kiya " maiya ye aap log kinaki puja kii taiyaari kar rahe hai" krishna kii baaten sunakar maiyaa boli lallaa ham devraj indra kii puja ke liye annakut kii taiyaari kar rahe hai. maiyaa ke aisa kehane par shri krishna bole maiyaa ham indra kii puja kyon karte hai? maiiya ne kaha vah varsha karte hai jisase ann kii paidaavaar hoti he unase hamaari gaayon ko chaara miltaa he. bhagwaan shri krishna bole hamen to gorvadhan parvat kii puja kerani chahie kyonki hamaari gaaye vahiin charati hai, is drushti se gorvadhan parvat hi poojaneey he or indra to kabhi darshan bhi nahin dete va puja na karne par krodhit bhi hote hai at: aise ahamkaari kii puja nahin kerani chahie.
 liladhari kii lila or maaya se sabhi ne indra ke badale goverghan parvat kii puja kii. devraj indra ne ise apana apmaan samajha or musaladhar varsha shuru kar di. pralay ke samaan varsha dekhakar sabhi brijvasi bhagwaan krishna ko kosne lage ki, sab inkaa kaha maanane se hua he. tab muralidhar ne murali qamar main daali or apni kanishtha ungali par puraa goverghan parvat uthaa liya or sabhi brijvaasiyon ko usamen apane gaay or bachhde samet sharan lene ke liye bulaayaa. indra krishna kii yah lila dekhakar or krodhit hue falat: varsha or tej ho gayi. indra kaa maan mardan ke liye tab shri krishna ne sudarshan chakra se kaha ki aap parvat ke upar rahakar varsha kii gati ko niyatrit karen or sheshnag se kaha aap med banaakar pani ko parvat kii ore aane se roke.
 indra lagaataar saat din tak musaladhar varsha karte rahe tab unhe ehsaas hua ki unka muqabla karne vaala koi aam manushya nahin ho saktaa at: ve brahma ji ke paas pahunche or sab vrutant kah sunaaya. brahma ji ne indra se kaha ki aap jis krishna kii baat kar rahe hai vah bhagwaan vishnu ke saakshaat ansh hai or purna purushottam narayan hai. brahma ji ke munkh se yah sunakar indra atyant lajjit hue or shri krishna se kaha ki prabhu main aapako pahchaan na sakaa isliye ahankaaravash bhul kar baitha. aap dayaalu hai or krupaalu bhi isliye meri bhul kshamaa karen. iske pashchaat devraj indra ne muralidhar kii puja kar unhen bhoga lagaaya.
 is puranic ghatana ke baad se hi goverghan puja kii jane lagi. brijvasi is din goverghan parvat kii puja karte hai. gaay bail ko is din snaan karakar unhen rang lagaaya jaataa he va unke gale main nai rassi daali jaati he. gaay or belon ko gud or chaaval milakar khilaayaa jaataa he. 
 
