 tryambakeshwar jyortiling mandir maharashtra-praant ke nasik jile main hai yahaan ke nikatavarti brahm giri naamak parvat se godavari nadi kaa udgam he. inhen punyatoya godavari ke udgam-sthaan ke sameep asasthit trayambakeshwar-bhagwaan kii bhi badi mahima hai gautam rishi tathaa godavari ke prarthananusaar bhagwaan shiv is sthaan main vaas karne kii krupa kii or tryambakeshwar naam se vikhyath hue. mandir ke andar ek chote se gande main teen chote-chote ling he, brahma, vishnu or shiv- in teenon devon ke pratik maane jate hai. shivpurana ke brahmagiri parvat ke upar jane ke liye chaudee-chaudee saat sau seedhiyaan bani hui hai. in sidhiyon par chadhane ke baad 'ramkund' or 'lashmankund' milte hai or shikhar ke upar pahunchne par gomukh se nikalati hui bhagwati godavari ke darshan hote hai.
 tryambakeshwargyortiling main brahma, vishnu or mahesh teenon hi virajit hai yahi is jyotirling kii sabase badi visheshta he. anya sabhi jyotirlingon main keval bhagwaan shiv hi virajit hai. 
 godavari nadi ke kinare sthit tryambakeshwar mandir kaale pattharon se bana he. mandir kaa sthapaty adbhut he. is mandir ke panchakroshi me kaalsarp shanti, trippindi vidhi or narayan nagabali kii puja sampann hoti he. jinhen bhaktajan alag-alag muraad puri hone ke liye karavaate hai.
 is pracheen mandir kaa punarnirmaan tisare peshwa balaji arthath naanaa sahab peshwa ne karavaaya tha. is mandir kaa jirnoddhar 1755 main shuru hua tha or 31 saal ke lambey samay ke baad 1786 main jaakar puraa hua. kaha jaataa he ki is bhavy mandir ke nirmaan main kareeb 16 lakh rupye kharch kiye gaye the, jo us samay kaaphi badi rakam maani jaati thi.
 gaanv ke andar kuch dur paidal chalane ke baad mandir kaa mukhya dwaar najar aane lagata he. tryambakeshwar mandir kii bhavy imaarat sindhu-arya style kaa utkrisht namoona he. mandir ke andar garbhagrih main pravesh karne ke baad shivlinga kii keval argha dikhaai detii he, ling nahin. gaur se dekhne par argha ke andar ek-ek inch ke teen ling dikhaai dete hai. in lingon ko tridev- brahma-vishnu or mahesh kaa avatar mana jaataa he. bhor ke samay hone vaali puja ke baad is argha par chaandi kaa panchmukhi mukut chadha diya jaataa he.
 tryambakeshwar mandir or gaanv brahmagiri naamak pahari kii talahati main sthit he. is giri ko shiv kaa saakshaat rup mana jaataa he. isi parvat par pavitra godavari nadi kaa udgamasthal he. kaha jaataa he-
 prachinkaal main tryambak gautam rishi kii tapobhumi thi. apane upar lage gohatya ke paap se mukti paane ke liye gautam rishi ne kathor tap kar shiv se ganga ko yahan avatarit karne kaa vardaan maanga. falswaroop dakshin kii ganga arthath godavari nadi kaa udgam hua.
 godavari ke udgam ke saath hi gautam rishi ke anunay-vinay ke uparaant shivaji ne is mandir main virajman hona sweekaar kar liya. teen netron vaale shivashambhu ke yahan virajman hone ke kaaran is jagah ko tryambak kaha jane laga. ujjain or omkareshwar kii hi tarah tryambakeshwar maharaj ko is gaanv kaa raja mana jaataa he, isliye har somvaar ko tryambakeshwar ke raja apni praja kaa haal jaanane ke liye nagar bhraman ke liye nikalate hai.
 is jyotirling kii sthapana ke vishay main shivpurana main yah katha varnit he-
 ek baar maharishi gautam ke tapovana main rahane vaale brahmanon kii patniyaan kisi baat par unki patni ahilya se naaraaz ho gayi. unhone apane patiyon ko rishi gautam kaa apkaar karne ke liye prerit kiya. un brahmanon ne iske nimitt bhagavan shriganeshji kii aradhana kii.
 unki aradhana se prasann ho ganeshji ne prakat hokar unase var maangane ko kaha un brahmanon ne kaha- 'prabho! yadi aap ham par prasann hai to kisi prakaar rishi gautam ko is ashram se baahar nikaal den.' unki yah baat sunakar ganeshji ne unhen aisa var maangane ke liye samajhaayaa. kintu ve apane aagrah par atal rahe.
 antat ganeshji ko vivash hokar unki baat manani padi. apane bhakton kaa man rakhane ke liye ve ek durbal gaay kaa rup dhaaran karke rishi gautam ke khet main jaakar rahane lage. gaay ko fasal charate dekhakar rishi badi narmi ke saath haath main trin lekar use haankane ke liye lapke. un trinon kaa sparsh hote hi vah gaay vahiin marakar gir padi. ab to bada haahaakaar machaa.
 saare brahman ekatra ho go-hatyara kahkar rishi gautam kii bhartsana karne lage. rishi gautam is ghatana se bahut aashcharyachakit or duhkhi the. ab un saare brahmanon ne kaha ki tumhen yah ashram chhodkar anyatra kahin dur chale janaa chahie. go-hatyare ke nikat rahane se hamen bhi paap lagegaa. vivash hokar rishi gautam apni patni ahilya ke saath vahaan se ek kos dur jaakar rahane lage. kintu un brahmanon ne vahaan bhi unka rahanaa dubhar kar diya. ve kehane lage- 'go-hatya ke kaaran tumhen ab veda-paath or yagyadi ke kaary karne kaa koi adhikaar nahin rah gaya.' atyant anunay bhav se rishi gautam ne un brahmanon se prarthana kii ki aap log mere praayshchit or uddhaar kaa koi upaay bataaen.
 tab unhone kaha- 'gautam! tum apane paap ko sarvatra sabko bataate hue teen baar puri prithvi kii parikrama karo. phir lautakar yahan ek maheene tak vrath karo. iske baad 'brahmagiri' kii 101 parikrama karne ke baad tumhaari shuddhi hogi athwa yahan gangaji ko laakar unke jal se snaan karke ek karod parthiv shivlingon se shivaji kii aradhana karo. iske baad punah gangaji main snaan karke is brahmagiri kii 11 baar parikrama karo. phir sau ghadon ke pavitra jal se parthiv shivlingon ko snaan karaane se tumhaara uddhaar hoga.
 brahmanon ke kathananusaar maharishi gautam ve saare kaary puure karke patni ke saath purnatah tallin hokar bhagwaan shiv kii aradhana karne lage. isse prasann ho bhagwaan shiv ne prakat hokar unase var maangane ko kaha. maharishi gautam ne unase kaha- 'bhagavan main yahi chahta hoon ki aap mujhe go-hatya ke paap se mukt kar den.' bhagavan shiv ne kaha- 'gautam ! tum sarvatha nishpaap ho. go-hatya kaa aparaadh tum par chal purvak lagaaya gaya tha. chal purvak aisa karwaane vaale tumhaare ashram ke brahmanon ko main dand dena chahta hoon.'
 is par maharishi gautam ne kaha ki prabhu! unheen ke nimitt se to mujhe aapkaa darshan praapt hua he. ab unhen meraa paramahit samajhakar un par aap krodh na karen.' bahut se rishiyon, muniyon or dev ganon ne vahaan ekatra ho gautam kii baat kaa anumodan karte hue bhagavan shiv se sadaa vahaan nivas karne kii prarthana kii. ve unki baat maanakar vahaan tryambak jyotirling ke naam se sthit ho gaye. gautamaji dwaara laai gai gangaji bhi vahaan paas main godavari naam se pravaahit hone lageen. yah jyotirling samast punyon ko pradaan karne vaala he.
 is bhraman ke samay tryambakeshwar maharaj ke panchmukhi sone ke mukhute ko palki main baitaakar gaanv main ghumaya jaataa he. phir kushavart tirth sthit ghat par snaan karaayaa jaataa he. iske baad mukhute ko waapas mandir main laakar hirejadit swarna mukut pahanaaya jaataa he. yah puraa drishy tryambak maharaj ke rajbhishek-sa mahasoos hota he. is yatra ko dekhnaa behad alokik anubhav he.
 ‘kushavart tirth kii janmakatha kaaphi rochak he. kehete hai brahmagiri parvat se godavari nadi baar-baar lupt ho jaati thi. godavari ke palaayan ko rokane ke liye gautam rishi ne ek kusha kii madad lekar godavari ko bandhan main band diya. uske baad se hi is kunda main hameshaa labalab pani rahata he. is kunda ko hi kushavart tirth ke naam se janaa jaataa he. kumbh snaan ke samay shaiva akhaade isi kunda main shahi snaan karte hai.’- danta katha
 shivaratri or sawan somvaar ke din tryambakeshwar mandir main bhakton kaa taanta laga rahata he. bhakt bhor ke samay snaan karke apane aradhy ke darshan karte hai. yahan kaalsarp yoga or narayan nagabali naamak khaas puja-archana bhi hoti he, jiske kaaran yahan saal bhar log aate rahete hai.
 tryambakeshwar gaanv nasik se kaaphi najadik he. nasik puure desh se rail, sadak or vaayu maarg se judaa hua he. aap nasik pahunchakar vahaan se tryambak ke liye bas, auto yaa taxi le sakate hai. taxi yaa auto lete samay mol-bhav kaa dhyaan rakhen. evam puure nashik ghoomane ke liye taxi ke sirf 2500 se zyada naa den evam nasik ghumaakar yahi taxi aapako shirdi raat ko chhod degi isi dhanrashi main aapako alag se koi dhanrashi nahin deni
 
 17°40′N 75°20′E / 17.667°N 75.333°E / 17.667; 75.333
