 dhyanabhav evam atisakriyata vikaar  yaa AD/HD yaa ADHD) ek maansik vikaar or dirghakaalik sthiti he jo lakhon bacchon ko prabhavit karti he or aksar yah sthiti vyakti ke vayask hone tak bani rah sakati he. vishwa me lagbhag 3 se 5% bachche isse peedit he. ADHD ke saath judi pramukh samasyaon me dhyanabhav, aavegi vyavhaar, asaavadhaanee or atisakriyata shaamil hai. aksar ADHD se grast bachche hin bhaavana, apane bigade sambandhon or vidhyalay main kharaab pradarshan jaisi samasyaon se jujhate rahete hai. mana jaataa he ki dhyanabhav evam atisakriyata vikaar anuvaanshik rup se vyakti me aata he. ladke, ladakiyon kii tulana me iske shikaar adhik hote hai.
 haalanki dhyativi kaa koi sthaayee upachaar nahin he phir bhi upachaar se iske lakshanon ko kaaphi had tak kam kiya ja saktaa he. aamtaur se upachaar me manovaigyanik paraamarsh, dawaayein yaa phir donon shaamil ho sakate hai. 
 kisi bachche kaa dhyativi se grast hona abhibhavakon or bacchon donon ke liye bhayaavah ho saktaa he, saath hi iske saath jivan ek chunauti jaisaa ho saktaa he, haalanki upachaar ke dwaara iske lakshanon par bahut had tak kaabo paaya ja saktaa he. dhyativi ke shikaar adhiktar bachche bade hokar ek jeevant, safal or sakriy vayask banate hai.
 dhyativi ko dhyanabhav vikaar or atisakriyata bhi pukaara jaataa he, lekin dhyativi zyada sateek shabd he kyonki yah is sthiti ke donon praathmik pahaluon: dhyaan naa dena or atisakriyata-aavegi vyavhaar kaa varnan bakhubi karata he. 
 haalanki dhyativi se grast kai bacchon me dhyanabhav or atisakriyata-aavegi vyavhaar me se koi ek lakshan zyada mukhar hota he par, zyaadaatar bacchon me dhyanabhav or atisakriyata-aavegi vyavhaar kaa ek mila jula rup dekha gaya he. dhyativi ke sanket or lakshan un gatividhiyon me or adhik spasht rup se ubhar kar aate hai, jinke dauraan maansik rup se dhyaan kendrit karne kii aavashyaktaa hoti he. dhyativi se grast adhikansh bacchon me iske sanket or lakshan 7 varsh kii umr se pehle hi dekhe ja sakate hai. kuch bacchon main to, dhyativi ke lakshan shishav me hi dekhe ja sakate hai.
