 pragaitihaasik kaal se hi bharat main sangeet kisamrudh parampara rahi he. gine-chune deshon main hi sangeet kii itani puraani evam itani samrudh parampara paayi jaati he. mana jaataa he ki sangeet kaa prarambh sindhu ghati kii sabhyataa ke kaal main hua haalanki is daawey ke ekmaatr sakshya hai us samay kii ek nrity bala kii mudra main kaansya murti or nrity, naatak or sangeet ke devtaa rudra athwa shiv kii puja kaa prachlan. sindhu ghati kii sabhyataa ke patan ke pashchaat vaidic sangeet kii avasthaa kaa prarambh hua jisamen sangeet kii style main bhajanon or mantron ke uccharan se ishwar kii puja or archana kii jaati thi. iske atirikt do bhartiya mahakavyon - ramayana or mahabharat kii rachana main sangeet kaa mukhya prabhaav rahaa. bharat main saanskrithik kaal se lekar aadhunik yug tak aate-aate sangeet kii style or paddati main jabardast parivartan hua he. bhartiya sangeet ke itihaas ke mahaan sangeetkaaron jaise ki swami haridas, tansen, amir khusro aadi ne bhartiya sangeet kii unnati main bahut yogadan kiya he jisaki kirti ko pandit ravi shankar, bhimsen gururaj joshi, pandit jasraj, prabhaa atre, sultan khan aadi jaise sangeet premiyon ne aaj ke yug main bhi kaayam rakhaa hua he.
 bhartiya sangeet main yah mana gaya he ki sangeet ke aadi prerak shiv or saraswati he. iskaa taatpary yahi jaan padataa he ki maanav itani ucch kala ko bina kisi daivi prerana ke, keval apane bal par, viksit nahin kar saktaa.
 vaidic yug main ‘sangeet’ samaaj main sthaan bana chukaa tha. sabase pracheen granth ‘rugveda’ main aaryo ke aamod-pramod kaa mukhya saadhan sangeet ko bataaya gaya he. anek vaadyon kaa avishkaar bhi rugveda ke samay main bataaya jaataa he. ‘yajurveda’ main sangeet ko anek logon kii aajeevika kaa saadhan bataaya gaya, phir gaan pradhan veda ‘samaveda’ aayaa, jise sangeet kaa mul granth mana gaya. ‘samaveda’ main uccharan kii drushti se teen or sangeet kii drushti se saat praakaar ke swaron kaa ullekh he. ‘samaveda’ kaa gaan mesopotamia, faildia, akkad, sumer, baveru, asur, sur, jerusalem, iran, arab, phinishia va misr ke dharmik sangeet se paryaapt maatra main miltaa-julata tha. 
 uttar vaidic kaal ke ‘ramayana’ granth main bheri, dundbhi, veena, mrudang va gadaa aadi vaadya yantron va bhanwaron ke gaan kaa varnan miltaa he, to ‘mahabharat’ main krishna kii baansuri ke jaadui prabhaav se sabhi prabhavit hote hai. agyatavaas ke dauraan arjuna ne uttara ko sangeet-nrity sikhaane hetu brihannalaa kaa rup dhaaran kiya. puranic kaal ke ‘taittiriya upanishad’, ‘aitarey upanishad’, ‘shatapath brahman’ ke alaava ‘yajyavlky-ratna pradipika’, ‘pratibhashyapradip’ or ‘naradiya shiksha’ jaise granthon se bhi hamen us samay ke sangeet kaa parichay miltaa he. chauthi shatabdi main bharat muni ne ‘naatyashaastra’ ke chha: adhyyon main sangeet par hi charchaa kii. inamen vibhinn vaadyon kaa varnan, unki utpatti, unhen bajaane ke tareekon, swar, chand, lay va vibhinn kaalon ke bare main vistaar se likhaa gaya he. is granth main bharat muni ne gayakon or vaadakon ke gunon or dosha par bhi khulkar likhaa he. baad main chha: raag ‘bhairav’, ‘hindol’, ‘kaishik’, ‘deepak’, ‘shrirag’ or ‘medh’ prachaar main aaye. paanchavin shatabdi ke aasapaas matang muni dwaara rachit mahatvapurn granth ‘vrihadadeshi’ se pataa chalata he ki us samay tak log raagon ke bare main jaanane lage the. logon dwaara gaaye-bajaaye jane vaale raagon ko matang muni ne deshi raag kaha or deshi raagon ke niyamon ko samajhane hetu ‘vrihaddeshi’ granth kii rachana kii. matang hi pehle vyakti the jinhone acchhee tarah se soch-vichaar kar paaya ki chaar yaa paanch swaron se kam main raag ban hi nahin saktaa. panini ke ‘ashtaadhi’ main bhi anek vaadyon jaise mrudang, jharjhar, hudak tathaa gayakon va nartakon sambandhi kai baton kaa ullekh he. saatvin–aathvin shatabdi main ‘naradiya shiksha’ or ‘sangeet makrand’ kii rachana hui. ‘sangeet makrand’ main raag main lagane vaale swaron ke anusaar unhen alag-alag virgon main baanta gaya he or raagon ko gane-bajaane ke samay par bhi gambheertha se sochaa gaya he.
 gyarahavin shatabdi main musalmaan apane saath faras kaa sangeet laae. unki or hamaari sangeet paddatiyon ke mail se bhartiya sangeet main kaaphi badlaav aayaa. us daur ke raja-maharaja bhi sangeet-kala ke premi the or duusare sangitagnon ko aashray dekar unki kala ko nikhaarane-sanvaarane main madad karte the. badshaah akbar ke darbar main 36 sangitajna the. usee daur ke tansen, baijubaavaraa, ramdaas va tanrang khan ke naam aaj bhi charchit hai. jahangir ke darbar main khurramadad, makkhu, chhattar khan va vilaas khan naamak sangitajna the. kaha jaataa he ki shahjahan to khud bhi acha gaate the or gayakon ko sone-chaandi ke sikkon se taulwakar inam diya karte the. mughalavansh ke ek or badshaah mohammadshah rangile kaa naam to kai puraane geeton main aaj bhi miltaa he. gwalior ke raja maansingh bhi sangeet premi the. unke samay main hi sangeet kii khaas style ‘dhrupad’ kaa vikaas hua. 12veen shatabdi main sangitajna jayadev ne 'gitgovind' naamak sanskrit granth likhaa, ise sakaaran ‘ashtapadi’ bhi kaha jaataa he. terahavin shatabdi main pandit shorgadev ne ‘sangitaratnakar’ kii rachana kii. is granth main apane daur ke prachlit sangeet or bharat va matang ke samay ke sangeet kaa gahan adhyayan miltaa he. saat adhyyon main rache hone ke kaaran is upyogi granth ko 'saptaadhyaayi' bhi kaha jaataa he. shaarangdev dwaara rachit ‘sangeet ratnakar’ ke atirikt chaudaavin shatabdi main vidyaarany dwaara ‘sangeet saar’, pandrahavin shatabdi main lochan kavi dwaara ‘raag tarangini’, solahavin shatabdi main pundaree vitthal dwaara ‘sadragachandroday’, ramamatya dwaara ‘swarmel kalanidhi’, satrahavin shatabdi main hridaynarayan dev dwaara ‘hriday prakaash’ va ‘hriday kauthukam’, vyankatmakhi dwaara ‘chaturdardiprakashika’, ahobal dwaara‘sangeet parijaat’, damodar pandit dwaara ‘sangeet darpan,’ bhavabhatta dwaara ‘anup vilaas’ va ‘anup sangeet ratnakaar’, somnath dwaara 'ashtottarashttal lakshanam' or atharahavin shatabdi main shrinivas pandit dwaara ‘raag tatv vibodah’, tuljendra bhonsle dwaara ‘sangeet saramritam’ va ‘raag lakshaman’ granthon kii rachana hui. swami haridas, vitthal, krishnadas, tyagaraj, muththuswami dikshitar or shyama shastri jaise anek sant kavi–sangitagnon ne bhi uttar aadi dakshin bharat ke sangeet ko anginat rachanaayen deen. kaha ja saktaa he ki bhartiya sangeet shatabdiyon ke prayaas va prayog kaa parinaam he.
 bhartiya sangeet kaa aadi rup vedon main miltaa he. veda ke kaal ke vishay main vidwaanon main bahut matbhed he, kintu uskaa kaal isa se lagbhag 2000 varsh purv tha - isapar praaia: sabhi vidvan sahamat he. isliye bhartiya sangeet kaa itihaas kam se kam 4000 varsh pracheen he.
 vedon main wan, veena or karkari ityadi tantu vaadyon kaa ullekh miltaa he. avanaddh vaadyon main dudumbhi, gargar ityadi kaa, ghanvaadyon main aghat yaa aghati or sushir vaadyon main bakur, nadee, tunav, shankh ityadi kaa ullekh he. yajurveda main 30wein cond ke 19wein or 20wein mantra main kai ] bajaanewaalon kaa ullekh he jisase prathit hota he ki us samay tak kai prakaar ke vaadyavadan kaa vyavsaay ho chalaa tha.
 sansar bhar main sabase pracheen sangeet samaveda main miltaa he. us samay "swar" ko "yama" kehete the. sam kaa sangeet se itnaa ghanishtha sambandh tha ki sam ko swar kaa paryaay samajhane lag gaye the. chhandogopanishad main yah baat prashnottar ke rup main spasht kii gai he. "kaa samno gatiriti? swar iti hovach" . arthath jo sam ke swar ko jaanata he use "swa" praapt hota he. sam kaa "swa" swar hi he.
 vaidic kaal main teen swaron kaa gaan 'samik' kehalaata tha. "samik" shabd se hi jaan padataa he ki pehle "sam" teen swaron se hi gaaya jaataa tha. ye swar "ga re sa" the. dhire-dhire gaan chaar, paanch, chah or saat swaron ke hone lage. chah or saat swaron ke to bahut hi kam sam milte hai. adhik "sam" teen se paanch swaron tak ke milte hai. sam ke yamon kii jo sangyaayen hai unase unki prapti ke kram kaa pataa chalata he. jaisaa ham kah chuke hai, samagayakon ko spasht rup se pehle "ga re sa" in teen yamon kii prapti hui. inkaa naam hua - pratham, dwitiya, tritiy. ye sab avarohi kram main the. inke ananthar ni kii prapti hui jiskaa naam chaturth hua. adhiktar sam inhen chaar swaron ke milte hai. in chaaron swaron ke naam sankhyatmak shabdon main he. inke ananthar jo swar mili unke naam varnanaatmak shabdon dwaara vyakt kiye gaye hai. isse is kalpana kii pushti hoti he ki inaki prapti baad main hui. "gandhar" se ek unche swar "madhyam" kii bhi prapti hui jiskaa naam "crusht" padaa. nishad se ek neeche kaa swar jab praapt hua to uskaa naam "mand" padaa. jab isse bhi neeche ke ek or swar ko prapti hui to uskaa naam padaa "atiswar athwa atiswary". iskaa arth he swaran karne kii antim seemaa.
 sambhavya swaron ke niyat kram kaa jo samooh he vah sangeet main "sam" kehalaata he. europea sangeet main ise "scale" kehete hai.
 ham dekh sakate hai ki dhire-dhire viksit hokar sam kaa purna gram is prakaar bana-
 yah ham pehle hi kah chuke hai ki sam kaa gram avarohi kram kaa tha. neeche ham samagram or unako aadhunik sangyaaon ko ek sarini main dete hai :
 samgaan ke praaia: saat bhaag hote hai - hunkaar athwa hinkaar, prastaav, aadi udgith, pratihaar, updrav or nidhan. iske mukhya gayak ko udgaata kehete hai. udgaata ke do sahaayak gayak hote hai jinako prastota or pratiharta kehete hai. gaan ek hinkaar athwa hunkaar se prarambh hota he jiskaa ucchar udgaata, prastota or pratiharta ek saath karte hai. uske mukhya bhaag ko udgaath kehete hai. ise udgaata gaata he. iske ananthar ek bhaag hota he jise pratihaar kehete hai. ise pratiharta gaata he. iske ananthar jo bhaag aata he use updrav kehete hai. ise udgaata gaata he. nidhan yaa antim bhaag ko udgaata, prastota or pratiharta teenon ek saath milakar aate hai. ant main sab ek saath milakar pranav arthath onkaar kaa saswar uccharan karte hai.
 samgaan kii apni vishisht swarlipi he. logon main ek bhrant dharna he ki bhartiya sangeet main swarlipi nahin thi or yah europea sangeet kaa paridaan he. sabhi vedon ke saswar paath ke liye udaatt, anudaatt or swarit ke vishisht chihr hai kintu samaveda ke gaan ke liye rishiyon ne ek puri swarlipi taiyaar kar lee thi. sansar bhar main yah sabase puraani swarlipi taiyaar kar lee thi. sansar bhar main yah sabamein puraani swarlipi he. sumer ke gaan kii bhi kuch swarlipi yatratatra khudi hui milti he. kintu uskaa koi sahitya nahin miltaa. at: uske vishay main vishisht rup se kuch kaha nahin ja saktaa. kintu sam ke saare mantra swarlipi main likhe milte hai, isliye ve aaj bhi usee rup main gaae ja sakate hai.
 valmiki ramayana main bheri, dundubhi, mrudang, patah, ghat, panav, dindim, aadnvar, veena ityadi vaadyon or jatigayan kaa ullekh miltaa he. jati, raag kaa adirup he. mahabharat main sapt swaron or gandhar gram kaa ullekh aata he. mahajanak jataka main chaar param mahashabdon kaa ullekh he. inhen raja oopaadhi rup main vidvan ko pradaan karata tha.
 purananuru or pattupatatu naamak tamil granthon main avanaddh vaadyon kaa bahut mahatv diya gaya he. aise vaadya kaa vishisht sthaan hota tha jise "mursukattil" kehete the. tamil ke paripadal granth main swaron or saat paali kaa ullekh he. "paali" moorchana se miltaa he. usamen "yaal" naamak tantri vaadya kaa bhi ullekh he. "yaal" ke ek prakaar main ek sahasr tak taar hote the.
 dakshin ke ek buddha naatak silappadigaran main bhi kuch sangitvishyak baton kaa samavesh he. isamen veena, yaal, baansuri, patah ityadi vaadyon kaa zikr he. us samay ke prachlit raagon kaa bhi isamen ullekh he. usee samay ke "tiwakarm" naamak ek jain kosh main bhi sangeet ke vishay main kuch jaankaree di gai he. isamen sampurna shadav or odav raagon kaa ullekh tathaa he tathaa shrutiyon or saat swaron kaa bhi varnan he.
 kalidas ke naatakon main sangeet kii charchaa itastat: ai he. malvicagnimitra main to sangeet main do shishyon kii puri pratiyogita hi dikhalaai gai he.
 bhartiya sangeet kaa jo sabase pracheen granth miltaa he vah he bharat kaa naatyashaastra. bharat ke kaal ke vishay main vivaad he. yah ek sangrah granth he. isliye iske kaal kaa nirnay karnaa or kathin ho gaya he. vidvan laag iskaa kaal lagbhag i. pus. 500 se 400 i. tak maanate hai. naatyashaastra main shruti, swar, gram, moorchana, jati or taal kaa vishad vivechan kiya gaya he. bharat ne shrutiyon kaa vichaar swar kii sthapana ke liye kiya he. unhone 4 shrutiyon ke antaraal par shadj rakhaa he, uske ananthar 3 shrutiyon ke antaraal par rishabh, 2 shrutiyon ke antaraal par gandhar, 4 shrutiyon ke antaraal par madhyam, phir 4 shrutiyon ke antaraal par pancham, 3 shrutiyon ke antaraal par dhaivat or 2 shrutiyon ke antaraal par nipad rakhaa he. is prakaar shrutiyon kii kul sankhya 22 maani he. bharat ne shadjagram or madhyamgram aise do gram maane hai. upar jo shrutiyon kaa antaraal diya he vah shadj gram kaa he. yah gram shadj se prarambh hota he. isliye iskaa shadjagram naam padaa. jo gram madhyam se prarambh hota he uskaa naam he "madhyam gram". madhyam gram main madhyam chatu:shruti, pancham trishruti, dhaivat chatushruti, nishad dvishruti, shadj chatu:shruti, rishabh trishruti, evam gandhar dvishruti hota he. gandhar gram bharat ko maanya nahin he.
 moorchana kaa arth he ubhar yaa chamak. saat swaron ke kramyukt prayog kii sangya moorchana he . bharat ne shadj or madhyam donon graamon main saat saat moorchanaayen maani hai. moorchanaayen "jati" gaan kaa aadhaar thim. vishisht swar vishesh prakaar ke sannivesh main "jati" kehalaate the. jisamen grah, ansh, taar, mandra, nyaas, apanyaas, alpatv, bahutv, shadvatv or auduvatv ke niyamon dwaara swarasannivesh kiya jaataa tha, vah "jati" kehalaata tha. jatigaan sangeet kii bahut viksit avasthaa kaa suchak he. bharat ke samay main jatigaan paripurna avasthaa kaa suchak he. bharat ke samay main jatigaan paripurna avasthaa par pahunchaa hua tha. jati hi raag kii janani he. bharat ne saat gramraag bhi ginaae hai or yah batalaaya he ki ve jati se pradurbhoot hote hai.
 naatyashaastra main chachchatput, chachput athwa chanchuput, shatpitaputra athwa panchpani, sampatkeshtak, udbaddh athwa udghat taalon kaa ullekh he. ye kramash: 8, 6, 12, 12 or 6 matraaon ke taal the.
 tamilnadu ke kudumiumalai sthaan main ek utkeern lekh mila he jo sambhavat: 7veen i. shatee kaa he. isamen saat jatiyon, saat swaron or kuch shrutiyon kaa tathaa antar gandhar or kakali nishad kaa ullekh he. isse yah siddh hota he ki bharat main saatvin shatee tak sangeet kii paryaapt unnati ho chuki thi or uske mukhya vishay uttar se dakshin tak prasiddh or grahya ho chuke the.
 kuch log naradiya shiksha ko bhi 7veen shatee ke aasapaas kaa granth maanate hai. is granth ke dekhne se to yahi pataa chalata he ki yah bharat ke naatyashaastra se adhik pracheen he. isamen shruti, swar, gram kaa ullekh to he hi, vaidic sangeet or gaatraveena kaa bhi vishad varnan he. naatyashaastra main vaidic sangeet kaa varnan nahin he.
 bharat ke ananthar matang ne sangeet par bahut prakaash daalaa he. unka kaal lagbhag 850 i. he. unki brihaddeshi jati or raag, gandharv or deshi sangeet ke bich kii ek mahatvapurn kadi he. unhone "dwadashaswar moorchhana" paddati chalaai, jiskaa lagbhag 200 varsh tak prabhutv rahaa. abhinav gupt ne apane granth abhinav bharti main dwadash swar moorchhnavad kaa khandan kiya he.
 11veen shatee main mithila ke raja nanyadev ne "saraswati hridayalankar" granth kii rachana kii. yah bharat ke sangeet par ek vistrut or sargarbha bhashya he. is granth ke abhi tak thode se hi bhaag mili hai.
 pashchimi chalukyon ke vanshaj maharaj someshwar sangeet ke prakand vidvan the. unhone apane "abhilashitaarth chintamani" ke chauthe prakaran main ek hajaar ek sau solah shloke sangeet par likhe hai. bhinn prakaar ke prabandhon kaa udhaaharan is granth kii visheshta he. inak rajyakaal 1127-1134 i. he.
 someshwar ke putr pratapchakravarti hue jinka doosraa naam jagadekamall tha. inkaa rajyakaal 1134 se 1143 i. tak rahaa. inhone "sangeet chudamani" naamak granth kii rachana kii. yah bahut pramanik granth tha. ab yah keval khandit rup main miltaa he. badoda oriental institute ne is khandit granth ko 1958 main prakashit kiya he. isamen swar, prabandh, taal or raag ke prakaran die hue hai. taal kaa varnan isamen bahut vistrut he.
 chalukyavanshiy saurashtranaresh maharaj haripal sangeet ke prasiddh vidvan the. inkaa kaal 1175 i. he. inhone "sangeet sudhakar" naamak granth kii rachana kii he jo abhi tak aprakashit he. isamen lagbhag 70 raagon kaa varnan he. isamen nrity, vaadya or geet teenon kaa pratipaadan hua he.
 somraj dev ne 1180 main "sangitaratnavali" kii rachana kii. inkaa doosraa naam sombhoopal tha. yah samrat ajaypal ke vetradhar the. inke granth main swar, gram, prabandh, raag, taal, sabhi kaa vishad varnan he. inhone ekatantri or alapini veena ke bhi lakshan die hai.
 12veen shatee i. main jayadev ne "gitgovind" kii rachana kii. inkaa janm bolpur ke paas kendula gram main hua tha. jayadev ne vibhinn raag or taalon main prabandh likhe hai. unhone maalav, gurjari, vasant, ramakari, malvagoud, karnat, deshakhya, deshivaradi, gondkari, bhairavi, varadi, vibhaas, ityadi raagon or roopak, yeti, ekatal, ityadi taalon kaa prayog kiya he. apane prabandhon kii unhone swarlipi nahin di he, at: yah kahana kathin he ki vah inhen kis prakaar gaate the. kintu itnaa spasht he ki 12veen shatee tak prabandh kii gayanstyli khyaati praapt kar chuki thi or kai raag or taal lokapriy ho gaye the.
 palkuriki somnath ne telugu main 1270 i. main "panditaradhyacharitam" naamak ek granth likhaa. isamen lagbhag 32 prakaar kii veenaon kaa ullekh he or mrundag main samahast or vaishalm ityadi kii charchaa he. iske atirikt gamak, thaay, nrity ityadi kaa bhi isamen vistrut varnan he.
 bhartiya sangeet kaa "naatyashaastra" ke annatar sabase prasiddh granth shorgadev kaa "sangitaratnakar" he. shorgadev ke purvaj kashmir se aae the or dakshin ke yadavavansh ke devgiri ke raja ke yahan niyukt ho gaye. at: shorgadev ko uttar or dakshin donon kii sangitapaddatiyon ke adhyayan kaa suavasar praapt hua or unhone samast bhartiya sangeet kaa vistrut shaastra "sangitaratnakar" main diya he. isamen shruti, swar, gram, jati, raag, prabandh, nrity, taal sabhi par prakaash daalaa gaya he. isamen andeh nahin ki yah bhartiya sangeet kaa aakar granth he. isaki rachana 13veen shatee main hui thi.
 shakambhari ke raja hammir ne lagbhag 1300 i. main "shringaarhar" kii rachana kii. isamen bhasharagon or deshi raagon kaa varnan he. 120 taal or ekatantri, nakula, kinnari or alapini ityadi veenaon kii bhi charchaa he. jain acharya parshvadev ne lagbhag 1300 main "sangeet-samay-saar" kii rachana kii, jisamen us samay ke sangeet kaa bahut hi vishad varnan he.
 
 14veen or 15veen shatee main uttari bharat ke sangeet par musalamaanon ke prabhutv ke kaaran irani sangeet kaa prabhaav padane laga. sultan allaudin ke darbar main amir khusron sangeet ke achche gyaata the. unhone qawwali maan kaa prachaar kiya. kaha jaataa he, sitar vaadya kaa bhi nirmaan inhen ne kiya. kintu "sahataar" vaadya iran main pehle se vartmaan tha. ho saktaa he, iskaa kuch roopaantar karke unhone ise bharat main protsaahan diya ho. kaha jaataa he, tabalaa bhi inhen kaa nirmaan kiya hua he. khyaal gayaki kaa bhi aarambh inhone kiya. inhone irani dhunon kaa mishran karke kuch nae raag bhi banaae.
 jonpur ke sultan ibrahim sharki ke samay malik sultan kadaa ke adhipati the. inke putr bahadur malik sangeet ke bahut premi the. inhone praaia: sabhi sangitagranthon ko ekatra kiya or saare bharat se sangeet ke vidwaanon ko aamantrit kiya. unako aadesh diya ki sab granthon kaa adhyayan karke ek aise granth kii rachana karen jisamen sangeet sambandhi matbhedon kaa nirnay ho. in panditon ne bahut kuch vichaar vimarsh ke ananthar ek granth kii rachana kii jiskaa naam unhone "sangitshiromani" rakhaa. bhartiya sangeet ke itihaas main yah pehla praytn tha jab vividh maton par vichaar karke ek samanvyatmak granth likhaa gaya. is drushti se yah granth bahut hi mahatvapurn he. durbhagyavash is granth ke is samay keval pratham or chaturth adhyay hi prapya he. yadi sapurn granth mil jaae to bhartiya sangeet par bahut bada prakaash pad saktaa he.
 mewar ke maharana kumbh jaise vir the vaise hi sangeet ke bhi bahut prakhyat vidvan the. yah bharat paddati se purnataya parichit the. inhone "gitgovind" par rasikapriya naam kii ek tikaa likhi or sangeet par "sangitaraj" naamak granth kii rachana kii. yah granth 16 sahasr shloko main purna hua he or geet, vaadya, nrity sabhi par isamen purna prakaash daalaa gaya he.
 lochan kavi ne ragatarangini kaa pranayan sambhavat: 15veen shatee main kiya. isamen raagon kaa vargeekaran baarah thaathon main kiya gaya he. 15veen shatee main chaitanya mahaprabhu ke prabhaav se bengal main bhakthisangit kaa adhik prachaar hua or sankirthan bahut hi lokapriy ho gaya.
 gwalior ke raja maansingh tomars ne dhruvpad style ke gayan kaa vikaas kiya. sambhavat: nayak baiju inke darbar main the. inhone hindi main "maanakutuhal" naamak granth kii rachana kii. sangeet par hindi main kadachit yah pehla granth he. isamen us samay ke raagon par paryaapt prakaash daal gaya he.
 mughal baadshahon main akbar ne sangeet ko sabase adhik protsaahan diya. is kaal main vrundavan main swami haridas sangeet ke bahut hi prakhyat acharya the. kaha jaataa he, tansen ne sangeet main shiksha pai thi. inhone saikadon dhruvpad or dhamaar kii rachana kii. surdaas, nandadaas, kumbhandas, govindaswami ityadi vaishnav kaviyon ne "vishnupad" kii rachana kii jo mandiron main gaae jate the. ye chand main aabaddh the, kintu dhruvpad kii style main gaae jate the.
 tansen pehle rivaan ke maharaj ramchandra baghel ke darbar main the. akbar ne unhen vahaan se bulawaakar apana darbari gayak niyukt kiya. tansen kii prachlit gaanapaddati kaa gyaan to tha hi, vah pracheen sangeet paddati se bhi parichit the. inhone darbari kanada, miyaan kii todi, mianpallaar ityadi raagon kaa nirmaan kiya. vah anupam gayak the. unke vanshajon ne dhruvpad dhamaar kii gayaki or veena or ravaav vaadan ko 20veen shatee tak jivit rakhaa.
 16veen shatee main pundaric vitthal sangitshastra ke achche vidvan hue hai. vah karnataka ke shivganga naamak gaanv main paidaa hue the kintu unka adhik samay beetaa khandesh praant ke burhanpur nagar main. jab akbar ne khandesh ko 1599 main jeet liya to sambhavat: vah dilli aae. vah uttar bhartiya or karnataka sangeet donon ke pandit the. unke lekh se aisa jaan padataa he ki burhan khan ne unhen donon ke samanvay kaa aadesh diya tha. unhone shadragachandroday, ramamatya, raagamanjari or nartannirnay naam ke chaar granth likhe. unke granthon main swayambhu swar kaa ullekh miltaa he.
 karnataka sangeet ke vidvan ramamala ne 1550 i. ke lagbhag "swarmelkalanidhi" kii rachana kii. unhone 19 melon main raagon kaa vargeekaran kiya. unke granth main bhi swayambhu swar kaa ullekh miltaa he.
 1609 i. main somnath ne ragavibodh likhaa. yah dakshin main sambhavat: rajmundri ke paas ke rahanevaale the. inhone rudraveena, shuddh or madhyam mail veena kaa vistrut varnan diya he. inhone janak or janya ke aadhaar par raagon kaa vargeekaran kiya he.
 tanjor ke raja raghunatha ne apane mantri govind dikshit kii sahaayta se 1620 i. main "sangitasudha" kaa pranayan kiya. unhone pandrah mukhya melon or pachaas mukhya raagon kaa vistrut varnan kiya he. unhone 264 raagon kaa saadhaaran parichay diya he.
 san 1630 i. main vyankatmakhi ne "chaturdandiprakashika" likhi. yah tanjor ke raja raghunatha ke suputr vijayraghav ke aashray main the. yah govind dikshit ke suputr the. inhone 72 melon main raagon kaa vargeekaran kiya he or shuddh tathaa madhyammel veena kaa varnan kiya he.
 lagbhag san 1630 i. main damodar mishra ne "sangitadarpan" likhaa jo us samay ke uttari bharat ke sangeet par acha prakaash daalata he. inhone geet, taal or nritt teenon kaa vistrut varnan kiya he.
 17veen shatee main govind ne "sangrahachudamani" likhaa. isamen 72 melkarta or veena kaa vistrut varnan he. govind dakshin ke nivasee the. unhone sambhavat: 1680 or 1700 ke bich main uparyukt granth likhaa.
 17veen shatee main hi ahobal ne "sangeetaparijaat" naamak granth likhaa. is granth kaa mahatv yah he ki isamen veena ke taar kii lambaai ke dwaara swaron ke antaraal samajhaae gaye hai.
 18veen shatee main shrinivas ne "raagatatvavibodh" likhaa. inhone bhi veena ke taar dwaara shuddh or vikrut swaron ke sthaan batalaaye hai. 17veen-18veen shatee ke bich bhavabhatta ne anupavilas, anup sangitaratnakar or anoopankush kii rachana kii. yah bikaner ke maharaj anupasingh ke darbar ke pandit the. inke granth uttar bharat ke sangeet par acha prakaash daalate hai. apane granth main inhone dhruvpad kaa bhi ullekh kiya he.
 vaise to khyaal kii gayaki amir khusro se prarambh ho gai thi, kintu jonpur ke sharki raajaaon ke samay main yah adhik panpi or mohammad shah ke samay main pushpit hui. ine darbar main adaarang or sadaarang do prasiddh binkaar or gayak the. in logon ne sabase adhik khyaal gayaki ko protsaahan diya or saikadon khyaalon kii vibhinn raagon main rachana kii.
 18veen shatee main tanjor ke maratha raja tulaja ji ne "sangitsaramritam" kii rachana kii. yah sangeet ke achche vidvan the. inhone 21 mail maane hai.
 1823 i. main patna ke mohammad raza ne "nagamaate asphi" kii rachana kii. inhone mukhya samaantaaon ke aadhaar par raagon kaa vargeekaran kiya he or bilabal ko shuddh thaath mana he.
 jaipur ke maharaj pratapsingh ne desh bhar ke sangeet ke vidwaanon ko ekatra kiya. un sabake paraamarsh se "sangitsar" naamak granth rachaa gaya. isamen bhi bilabal shuddh thaath mana gaya he.
 19veen shatee main dakshin main tyagaraj ne bahut si kritiyon or kirtanon kii rachana kii. inhone apni rachanaaon main raagon kii swarasangatiyon ko bahut sundar reeti se granthit kiya he. muttuswami dikshit or shyaam shastri unke samakaleen the. inhone bhi bahut si sundar kritiyon or kirtanon kii rachana kii.
 19veen shatee ke antim bhaag main bengal ke raja shaurindra mohan thakur ne bhartiya sangeet ko bahut protsaahan diya or "universal history aaf music" naamak granth likhaa.
 20veen shatee main pandit vishnu digambar paluskar ne shastreey sangeet ke prachaar ke liye bahut praytn kiya or lagbhag 35-40 pustakon main geeton ko swarlipi main prakashit kiya.
 pandit vishnu narayan bhatkhede ne sangitshastra par "hindustani sangeet paddati" naamak granth chaar bhaagon main prakashit kiya or dhruvpad, dhamaar, tathaa khyath kaa sangrah karke "hindustani sangeet krameek" naamak granth ke chah bhaag prakashit kiye.
 tat vaadyon main bharat main is samay mukhyat: veena, sitar, israj or sarod tathaa saarangi upyog main aa rahe hai. sushir vaadyon main baansuri, algoza, shehanai, tuur yaa turahi, singi or shankh, avanaddh yaa aanddh vaadyon main mrudang, mardal hudukk, dundubhi, dholak yaa dhol, damru, daf, khanjari, tathaa dhan vaadyon main kathatal, jhaanjh or manjira prachlit hai.
 18 veen shatabdi main gharaane ek prakaar se aupchaarik sangeet shiksha ke kendra the parantu british shasankaal kaa aavirbhaav hone par gharaanon kii ruparekha kuch shithil hone lagi kyonki paashchaatya samskruti ke vyavasthaapak kala kii apeksha vaigyanik pragati ko adhik manyata dete the or aadhyatm kii apeksha is samskruti main bhautikwaad prabal tha.
 bhartiya samskruti kii aadhyatmik prishthbhumi ke antargat kala ko jo pavitrataa evam aasthaa kaa sthaan praapt tha tathaa jise kuch musalmaan shaskaon ne bhi prashray diya or sangeet ko manoranjan kaa upkaran maanate hue bhi iske sadhana paksh ko vismrit na karte hue sangitagnon tathaa shaastrakaron ko rajya athwa riyasaton kii ore se sahaayta de kar sangeet ke vikasaatmak paksh ko vismrit nahin kiya. parantu british rajya ke vyasthapakon ne sangeet kala ke prati bhautikwaadi drushtikon apanaakar use yadhyapi vyaktitv ke vikaas kaa ang mana parantu yah drushtikon aadhyatmikta ke dharaatal par sthit na tha. unhone anya vishyon ke samaan hi ek vishay ke rup main hi ise sweekaar kiya, parantu vaigyanik pragati kii prabhaavashiltaa ke kaaran yah vishay anya paathya vishyon ke bich lagbhag upekshit hi rahaa.
