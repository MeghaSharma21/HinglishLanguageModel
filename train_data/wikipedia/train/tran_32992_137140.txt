 amrit bazaar patrika bangala bhashaa kaa ek pramukh bhartiya samachar patr he. bharat ke sabase puraane samachar patron main isaki gananaa hoti he. iskaa pehla prakaashan 20 farvari 1868 ko hua tha. isaki sthapana do bhaaiyon shishir ghosh or motilal ghosh ne kii thi. unki maan kaa naam amritmayi devi or pita kaa naam harinarayan ghosh tha jo ek dhani vyapaaree the.
 yah patrika pehle saptahik rup main armbh hui. pehle iskaa sampaadan motilal ghosh karte the jinke paas vishvavidhyalay kii degree nahin thi. yah patr apane imaanadaar va tej-tarraar reporting ke liye prasiddh tha. yah 'bengali' naamak angreji bhashaa ke patr kaa pratidwandi tha jiske kartadharta surendra nath banerjee the. amrit bazaar patrika itnaa tejasvi samooh tha ki bharat ke rashtriya netaa sahi soochna ke liye is par bharosa karte the or isse prerana praapt karte the. 
 british raaj ke samay amritabazaar patrika ek rashtravaadi patr tha. shishir kumaar ghosh baad main is patrika ke sampadak bane. ve ucch siddhanton ke dhani vyakti the. british sarkaar ne bhartiya press ko dabaane ke liye 1878 main jab deshi press adhinium lagaaya to sarkaar ke is dooshit chaal ko bhaanpakar, iske ek hafte baad hi, anand bazaar patrika ko 21 march 1878 purnatah angreji bhashaa kaa patr bana diya. pehle yah bangala or angreji main prakashit hoti thi. 19 farvari 1891 ko yah patrika saptahik se dainik ban gayi. san 1919 main do sampadakiyon ke likhane kaaran angrej sarkaar ne is patrika kaa jamaanat raashi jabt kar lee. ye do sampadakeey the- 'tu hoom daj india billang?' tathaa 'arest of mistar gandhi : mor outrejes?' . 
 1928 se lekar 1994 tak jeevanaparyant shri tushaar kaanti ghosh iske sampadak rahe. unke kushal netritv main patr ne apana prasar badhaayaa or bade patron kii shrenee main aa gaya tha. is samooh ne 1937 se 'ugantar' naamak bangala dainik bhi nikaalnaa armbh kiya.
 bahut adhik rin lad jane tathaa shramik aandolan ke chalate 1996 se iskaa prakaashan band ho gaya tha. abhi haal main ise punah armbh kiya gaya he. 
