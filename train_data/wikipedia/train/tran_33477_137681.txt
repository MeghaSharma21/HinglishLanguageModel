 kisi desh kii videsh niti, jise videshi sambandhon kii niti bhi kaha jaataa he, apane rashtriya hiton kii raksha karne ke liye or antarrashtriya sambandhon ke vaataavaran main apane lakshyon ko praapt karne ke liye rajya dwaara chuni gai swahitkaari ranneetiyon kaa samooh hoti he. kisi desh kii videsh niti duusare deshon ke saath aarthik, rajnatik, saamaajik tathaa sainik vishyon par paalan kii jane vaali nitiyon kaa ek samucchy he. vaishvikaran or antarrashtriya gatividhiyon main badhate gahan str kii vajah se ab rajyon ko gaiyr-rajya abhinaytaon ke saath bhi sahabhaagita kerani padegi.
 kisi bhi desh kii videsh niti mukhya rup se kuch siddhanton, hiton evam uddeshyon kaa samooh hota he jinke madhyam se vah rajya duusare rashtron ke saath sambandh sthapit karke un siddhanton kii purti hetu karyrat rahata he. isi prakaar prayek rajyon kii apni videsh niti hoti he jiske madhyam se ve antararashtriya str par apane sambandhon kaa nirupan karte he. vishesh rup se sarvapratham modelski ne isko paribhaashit karte hue kaha tha ki videsh niti samudaayon dwaara viksit un kriyaaon kii vyavastha he jiske dwaara ek rajya duusare rajyon ke vyavhaar ko badalane tathaa unki gatividhiyon ko anterrashtriya vaataavaran main dhaalane kii koshish karata he. parantu videsh niti kii is prakaar kii paribhaasha ko ati sarleekaran mana jayega kyonki videsh niti kaa uddeshy maatr dusron ke vyavhaar kaa parivartan maatr nahin ho saktaa he. apitu iske madhyam se duusare rajyon kii gatividhiyon kaa niyantran karnaa bhi ati aavashyak hota he. is prakaar videsh niti main parivartan ke saath-saath kai baar nirantarata kii aavashyaktaa bhi hoti he. kyonki videshi niti parivartan evam yathasthiti donon prakaar kii nitiyon kaa samanvay hota he. balki felims grass to isse bhi ek kadam aage nikal jate hai jab ve kehete he ki kai baar kisi rajya ke saath koi sambandh na hona yaa uske bare main koi nishchit niti na hona bhi videsh niti kehalaata he. is prakaar videsh niti ke sakaaratmak evam nakaaratmak donon pahalu hote he. yah sakaaratmak rup main jab hoti he jab vah duusare rajyon ke vyavhaar kaa prayaas karti he tathaa nakaaratmak rup main tab hoti he jab vah duusare rajyon ke vyavhaar ko pariwartit karne kaa prayaas karti he.
 atah videsh niti un siddhanton, hito va uddeshyon ke prati vachanabaddhata he jinke dwaara ek rajya duusare rajyon ke saath antarrashtriya sandarbh main apane sambandhon kaa nirvaah karata he. is sandarbh main videsh niti par nirnay lene ke saath-saath iskaa anya rajyon ke saath sambadhon kaa vahan karnaa bhi ati mahatvapurn ho jaataa he. lekin is prakaar ke vyavhaar ke samay rajya ko apane laabh-haani arthath sansaadhan evam jokhim donon kaa moolyankan bhi kar lenaa chahie.
 is sandarbh main ek mahatvapurn baat yah he ki videsh niti evam rashtriya hiton ke bich ek gahan sambandh hota he. rashtrahit vibhinn sandarbho main videsh niti hetu aavashyak bhoomika nibhaate hai- pratham, ye videsh niti ko anterrashtriya vaataavaran ke sandarbh main saamaanya abhivinyas pradaan karte he. dwitiya, ye nikat bhavishya kii sthiti main videsh niti ko niyantran karne vaale maapdandon kaa vikalp pradaan karte hai. tritiy, rashtriya hit videsh niti ko nirantarata pradaan karte hai. chaturth, inhi ke aadhaar par videsh niti badalte hue atanrrashtriya swaroop main apane aapako dhaalane main sakasham ho sakati he. pancham, rashtriya hit videsh niti ko majboot aadhaar pradaan karte hai kyonki ye samaaj ke samanvit evam sarvasammati par aadhaarit mulyon kii abhivyakti hote hai. antatah ye videshi niti hetu disha nirdesan kaa kaary karte hai.
