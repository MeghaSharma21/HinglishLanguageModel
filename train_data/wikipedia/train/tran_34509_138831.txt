 plasi kaa yuddh 23 june 1757 ko murshidaabad ke dakshin main 22 mile dur nadiya jile main ganga nadi ke kinare 'plasi' naamak sthaan main hua tha. is yuddh main ek ore british east india company kii sena thi to duusari ore thi bengal ke nawab kii sena. company kii sena ne robert clive ke netritv main nawab sirazuddaula ko haraa diya tha. kintu is yuddh ko company kii jeet nahi maan sakate kayonki yuddh se purv hi nawab ke teen senanayake, uske darbari, tathaa rajya ke amir seth jagat seth aadi se kalive ne shadanyatra kar liya tha. nawab kii to puri sena ne yuddh me bhaag bhi nahi liya tha yuddh ke foran baad mir jaafar ke putr miran ne nawab kii hatya kar di thi. yuddh ko bharat ke liye bahut durbhagyapurna mana jaataa he is yuddh se hi bharat kii daastaa kii kahani shuru hoti he.
 is yuddh se company ko bahut laabh hua wo ai to vyapaar hetu thi kintu ban gai raja. is yuddh se praapt sansadhano kaa prayog kar company ne france kii company ko karnataka ke tisare or antim yuddh me nirnaayak rup se haraa diya tha. is yuddh ke baad bedara ke yuddh me company ne dch company ko haraaya tha.is yuddh kii jaankaree landan ke india house librari main uplabdh he jo bahut badi librari he or vahaan bharat kii gulaami ke samay ke 20 hazaar dastavej uplabdh he. vahaan uplabdh dastavej ke hisaab se angrejon ke paas plasi ke yuddh ke samay maatr 300 sipaahi the or sirajudaula ke paas 18 hajaar sipaahi.
 angreji sena kaa senapati tha robert clive or sirajudaula kaa senapati tha mirajafar. robert clive ye jaanata tha kii aamane saamne kaa yuddh hua to ek ghanta bhi nahin lagegaa or ham yuddh haar jaayenge or clive ne kai baar chitthee likh ke british parliament ko ye bataaya bhi tha. in dastavejon main clive kii do chithiyaan bhi hai. jisame usne ye prarthana kii he ki agar plasi kaa yuddh jeetna he to mujhe or sipaahi die jaaen. uske jawaab main british parliament ke taraf se ye chitthee bheji gayi thi kii ham abhi nepolian bonapart ke khilaaf yuddh lard rahe hai or plasi se zyada mahatvapurn hamaare liye ye yuddh he or is se zyada sipaahi ham tumhe nahin de sakate.
 robert clive ne tab apane do jasoos lagaaye or unase kaha kii ja ke pataa lagaao kii sirajudaula ke fuj main koi aisa aadmi he jise ham rishwat de laalach de or rishwat ke laalach main apane desh se gaddari kar sake. uske jasuson ne ye pataa laga ke bataaya kii haan uski sena main ek aadmi aisa he jo rishwat ke naam par bengal ko bech saktaa he or agar aap use kursi kaa laalach de to wo bengal ke saat pushton ko bhi bech saktaa he. or wo aadmi tha mirajafar or mirajafar aisa aadmi tha jo din raat ek hi sapana dekhtaa tha kii wo kab bengal kaa nawab banegaa. ye baaten robert clive ko pataa chali to usne mirajafar ko ek patr likhaa. company ne iske baad kathputli nawab mir jafar ko satta de di kintu ye baat kisi ko pataa na thi ke satta company ke paas he. nawab ke darbari tak use clive kaa gadhaa kehete the company ke afasaron ne jam kar rishwat batori bengal kaa vyapaar bilkul tabah ho gaya tha iske alaava bengal me bilkul araajaktaa fail gai thi.
 plasi yuddh ke kaaran or parinaam'
 aadhunik bharat ke itihaas main plasi yuddh kaa atyant mahatv he. is yuddh ke dwaara east india company ne bengal ke nawab siraajudadaula ko parajeet kar bengal main british samrajya kii neenv daali. is liye is yuddh ko bharat ke nirnaayak yudhon main vishisht sthaan uplabdh he. bengal mughal samrajya kaa ek abhinn ang tha. parantu aurangzeb kii mrityu ke baad iske antargat vibhinn praanton main apni swatantraaa kii ghoshnaa kar di. jisamen alvardi khan ne bengal par apana adhikaar kar liya. unhen koi putr nahin tha. sirf teen putriyaan thi. badi ladki chhasiti begum ni:santaan thi. duusari or teesri se ek- ek putr the. jiskaa naam shaukatganj, or sirajuddaula tha. ve sirajuddaula ko adhik pyaar karte the. isliye apane jivan kaal main hi usne apana uttaradhikari ghoshit kar diya tha. 10 april 1756 ko alvardi kii mrityu hui. or sirajuddaula bengal kaa nawab bana parantu shuru se hi east india company ke saath uskaa sangharsh avashyabhavi ho gaya. ant main 23 june 1757 ko donon ke bich yuddh chhidaa jise plasi yuddh ke naam se janaa jaataa he. is yuddh ke anek kaaran the jo is prakaar he.
 aantarik sangharsh-
 gaddi par baithte hi sirajuddaula ko shaukatganj ke sangharsh kaa saamana karnaa padaa kyonki shaukatganj nawab bananaa chahta tha. isamen chhasiti begum tathaa uske divaan rajwallaav or mughal samraat kaa samarthan use praapt tha is liye sirajuddaula ne sabase pehle us aantarik sangharsh ko sulajhane kaa prayaas kiya. kyonki isi ke chalate bengal kii raajnneeti main angrejon kaa hastkshep badhata ja rahaa tha nawab ne shaukatganj kii hatya kar di. or iske pashchaat usne angrejon se muqabla karne kaa nishchay kiya.
 angrej dwaara nawab ke viruddh shadyantra-
 prarambh se hi angrejon kii aakhen bengal par lagi hui thi. kyonki bengal ek upjau or dhani praant tha. agar bengal par company kaa adhikaar ho jaataa to use adhik se adhik dhan kamaane kii aashaa thi. itnaa hi nahin ve hindu vyapaariyon ko apni ore milakar unhen nawab ke viruddh bhadakaana shuru kiya nawab ise pasand nahin karata tha.
 vyapaarik suvidhaon kaa upyog-
 mughal samraat ke dwaara angrejon ko nishulk saamudrik vyapaar karne kii chhot mili thi lekin angrejon ne iskaa durupyog karnaa shuru kiya. ve apana vyaktigat vyapaar bhi ni:shulk karne lage or deshi vyapaariyon ko bina chungi die vyapaar karne ke liye protsaahit karne lage. isse nawab ko aarthik kshati pahunchati thi. nawab inhen pasand nahin karata tha jab, unhone vyapaarik suvidhaon ke durupyog ko band karne kaa nishchay kiya to angrej sangharsh par utar aae.
 angrejon dwaara kile bandi-
 is samay europe main saptavarshiya yuddh chhidane kii ashanka thi. jisamen england or france ek duusare ke viruddh ladane vaale the at: duusare desh main bhi jo angrej or francisi the. unhe yuddh kii ashanka thi. isliye apni- 2 sthiti ko majboot karne ke liye unhonen kilebandi karnaa shuru kiya. nawab ise bardaast nahin kar saktaa tha.
 angrej dwaara sirajuddaula ko nawab kii manyata nahin dena-
 bengal kii pracheen parampara ke anusaar agar koi nayaa nawab gaddi par baithta tha to us din darvaar lagati thi. or uske adheen nivas karne vaale raajaaon, amiron yaa videshi jatiyon ke pratinidhiyon ko darbar main upasthit ho kar uphaar bhet karnaa padataa tha. ki ve naye nawab ko sweekaar karte hai. parantu sirajuddaula ke rajyabhishek ke avasar par angrejon kaa koi pratinidhi darbar main hajir nahin hua. kyonki ve sirajuddaula ko nawab nahin maanate the iske chalate bhi donon ke bich sangharsh kii sanmbhaavna badhati gai.
 nawab badalane kii koshish-
 angrej sirajuddaula ko hataa kar kisi aise vyakti ko nawab bananaa chaahate the jo uske ishaare par chalane ke liye taiyaar ho iske liye angrejon ne prayaas karnaa shuru kiya. aisi paristhiti main sangharsh taala nahin ja saktaa tha.
 kalakatta par akraman-
 jab nawab ne kile bandi karne ko rokane kaa aadesh jari kiya to angrejon ne usapar koi dhyaan nahin diya wo kile kaa nirmaan karte rahe. isapar nawab krodhit ho uthaa or 4 june 1756 ko kasimbazar kii kothi par akraman kar diya. angrej sainik is akraman se ghabadaa gaye or angrejon kii paraajay hui or kasim bazaar par nawab kaa adhikaar ho gaya. iske baad nawab ne shighr hi kalakatta ke fort wilia par akraman kiya yahan angrej sainik bhi nawab ke samaksh tik nahin paaya or isapar bhi nawab kaa adhikaar ho gaya. is yuddh main kaaphi angrej sainik giraftaar kiye gayi.
 kaali kothri kii durghatana-
 uparyukt ladaai main nawab ne 146 angrej sainikon ko kaid kar liya to use ek choti si andheri kothri main band kar diya isaki lambaai 18 feet or chaudaai 14- 10 feet thi. yah angrejon ke dwaara banaaya gaya tha or isamen bhartiya aparaadhiyon ko band kiya jaataa tha. chunki garmi kaa din tha or yuddh ke parim the 123 sainikon kii mrityu dam ghutane ke kaaran ho gai or 23 sainik bache jisamen hanwel ek angrej sainik bhi tha. usee ke is ghatana kii jaankaree madras ke angrejon ko di. isi durghatana ko kaali kothri kii durghatana ke naam se janaa jaataa he. iske chalate angrejon kaa krodh bhadak uthaa or ve nawab se yuddh kii taiyaari karne lage.
 angrejon dwaara kalakatta par pun: adhikaar-
 apni paraajay kaa badla lene ke liye angrej ne sheeghra hi kalakatta par akraman kar diya. is samay nawab ne manikchand ko kalakatta kaa raja niyukt kiya tha. lekin vah angrejon kaa mitra or shubhachintak tha. falat: angrejon kii vijay hui kalakatta nawab ke changul se mukt ho gaya. 9 farvari 1757 ko donon ke bich ali nagar kii sandhi hui or angrejon ko phir se sabhi tarah ke vyavhaarik adhikaar uplabdh ho gaya.
 francisiyon par angrejon kaa akraman-
 angrejon ne francisiyon kii vasti chand nagar par akraman kar diya. or use apane adhin kar liya. francisi nawab ke mitra the isliye nawab is ghatana se kaaphi kshubdh the.
 mirajafar ke saath gupt sandhi –
 isi samay angrejon ne nawab ko padchyut karne ke liye ek shadyantra rachaa. isamen nawab ke bhi kai log shaamil the. jaise- raidurlabh pradhan senapati mirajafar or dhani vyapakir jagat sevak aadi. angrejon ne mirajafar ko bengal kaa nawab banane kaa pralobhan diya or iske saath gupt sandhi kii is sandhi ke pashchaat nawab par yah aarope lagaaya gaya ki unhone ali nagar kii sandhi kaa ulanghan kiya he or usee kaa bahaanaa banaakar angrej ne nawab par 22 june 1757 ko akraman kar diya. plasi yuddh ke maidan main ghamaasan yuddh prarambh hua mirajafar to pehle hi angrejon se sandhi kar chukaa tha falat: nawab kii jabardast paraajay hui. angrejon kii vijay hui. nawab kii hatya kar di gai or mirajafar ko bengal kaa nawab banaaya gaya.
 plasi yuddh ke parinaam-
 plasi yuddh ke dwaara bengal main british samrajya kii neenv daali gai. angrejon ko nawab banaaya gaya. plasi kaa yuddh vastav main koi yuddh nahin tha yah ek shadyantra or vishwasghaati kaa pradarshan tha prasiddh itihaaskaar ‘panivkar’ ke anusaar plasi kaa yuddh nahin, parantu iskaa parinaam kaaphi mahatvapurn niklaa. isliye ise vishwa ke nirnaayak yudhon main sthaan uplabdh he. kyonki isi ke dwaara bengal main british samrajya kii neenv daali gai. clive ne is yuddh ko kranti kii sangya di he. vastav main yah ek kranti thi kyonki iske dwaara bhartiya itihaas kii dhara main mahaan parivartan aa gaya or ek vyapaarik sanstha ne bengal kii rajanithik bagdor apane haathon main le lee. iske vibhinn tarah ke parinaam drushtigochar hote hai.
 raajnneetik parinaam-
 iske raajnneetik parinaam bharat ke liye ghaatak siddh hua. iske dwaara ek vyapaarik sanstha ke haathon main raajnneetik adhikaron kaa samavesh hua or bharat main angreji satta kaayam hua. vastut: yah british raashtra ke liye atyadhik mahatv tha is yuddh ke pashchaat mirajafar ko bengal kaa nawab banaaya gaya. parantu yah k ayogy vyakti tha. iske ayogyata kafaita uthaate hue bengal kaa vaastavik shaasha angrej ban gaye. bengal par angrejon kaa prabhaav badhata gaya or dhire- 2 british samrajya ke vistaar kaa maarg saaf hota gaya. sirajuddaula ke hatane se angrejon ko raajnneetik prabhutv badhaane kaa phayda mila. mughal samrajya ke liye bi plasi kaa parinaam ghaatak siddh hua bengal se prativarsh mughal shaasha ko acchhee aamadani hoti thi lekin ab yah aamadani samaapt ho gai. angrejon ko bhartiya nareshon ko kamajori kii jaankaree mil gai. bhavishya main usne uskaa kaaphi phayda uthaaya or uttari bharat kii vijay kaa maarg prashast hua.
 aarthik parinaam-
 is yuddh ke dwaara angrejon ko kaaphi aarthik laabh pahunchaa mirajafar ne company ko 1 karod 17 lakh rupee diye jisase company kii aarthik sthiti kaaphi majboot ho gai bengal kii lut se bi use kaaphi dhan haath laga. company ke math karmchaareeyon ko saadhe 12 lakh rupye mili. clive ko do lakh 24 hajaar rupye mili. is yuddh ke pashchaat company dhire- 2 jagidaar baad main bengal kii dewan ban gai. is prakaar iske dwaara bharat main british samrajya kii neenv daali gai. angrejon ko pun: vyapaar karne kaa adhikaar mila mirajafar ne company ko ghus ke rup main 3 karod rupye pradaan kiye tathaa vyapaar se bhi angrejon ne 15 karod kaa munafa kamaaya.
 By- Mohammad Shahid 
 is ghatana se ek nai rajnatik shakti kaa udai hua. company ke hit raajnneeti se jud gaye or vah prabhutv prapti me jute gayi. mogul samrajya ke durbalata bhi saaf ho gai. company ko bharat ke shaasha varg kii charitra, foot kaa pataa lag gaya.
