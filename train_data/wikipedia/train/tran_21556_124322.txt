 amarnath hinduon kaa ek pramukh tirthasthal he. yah kashmir rajya ke srinagar shahar ke uttar-purv main 135 sahastrameter dur samudratal se 13,600 foot kii oonchaai par sthit he. is gupha kii lambaai 19 meter or chaudaai 16 meter he. gupha 11 meter unchi he. amarnath gupha bhagwaan shiv ke pramukh dharmik sthalon main se ek he. amarnath ko tirthon kaa tirth kaha jaataa he kyon ki yaheen par bhagwaan shiv ne maan parvati ko amartv kaa rahasy bataaya tha.
 yahan kii pramukh visheshta pavitra gupha main barf se prakritik shivlinga kaa nirmit hona he. prakritik him se nirmit hone ke kaaran ise swayambhu himani shivlinga bhi kehete hai. asadha poornima se shuru hokar rakshabandhan tak puure sawan maheene main hone vaale pavitra himling darshan ke liye lakhon log yahaan aate hai. gupha kii paridhi lagbhag dedh sau foot he or isamen upar se barf ke pani kii boonden jagah-jagah tapakati rahati hai. yaheen par ek aisi jagah he, jisamen tapakane vaali him boondon se lagbhag das foot lanbaa shivlinga banataa he. chandramaa ke ghatane-badhane ke saath-saath is barf kaa aakaar bhi ghatata-badhata rahata he. shravan poornima ko yah apane puure aakaar main aa jaataa he or amavasya tak dhire-dhire chota hota jaataa he. aashcharya kii baat yahi he ki yah shivlinga thos barf kaa bana hota he, jabaki gupha main aamtaur par kachi barf hi hoti he jo haath main lete hi bhurabhura jaae. mul amarnath shivlinga se kai foot dur ganesh, bhairav or parvati ke vaise hi alag alag himkhand hai.
 janashruti prachlit he ki isi gupha main mata parvati ko bhagwaan shiv ne amarkatha sunai thi, jise sunakar sadyojaat shuk-shishu shukdev rishi ke rup main amar ho gayi the. gupha main aaj bhi shraddhaluon ko kabutaron kaa ek joda dikhaai de jaataa he, jinhen shraddhalu amar pakshi bataate hai. ve bhi amarkatha sunakar amar hue hai. aisi manyata bhi he ki jin shraddhaluon ko kabutaron ko joda dikhaai detaa he, unhen shiv parvati apane pratyaksh darshanon se nihaal karke us praani ko mukti pradaan karte hai. yah bhi mana jaataa he ki bhagwaan shiv ne adrdhagini parvati ko is gupha main ek aisi katha sunai thi, jisamen amarnath kii yatra or uske maarg main aane vaale anek sthalon kaa varnan tha. yah katha kalantar main amarkatha naam se vikhyath hui.
 kuch vidwaanon kaa mat he ki bhagwaan shankar jab parvati ko amar katha sunaane le ja rahe the, to unhone chote-chote anant naagon ko anantnag main choda, maathe ke chandan ko chandanbari main utaara, anya pissuon ko pissu top par or gale ke sheshnag ko sheshnag naamak sthal par choda tha. ye tamaam sthal ab bhi amarnath yatra main aate hai. amarnath gupha kaa sabase pehle pataa solahavin shatabdi ke purvaadh main ek musalmaan gaderiye ko chalaa tha. aaj bhi chauthai chadhaava us musalmaan gaderiye ke vanshajon ko miltaa he. aashcharya kii baat yah he ki amarnath gupha ek nahin he. amravati nadi ke path par aage badhate samay or bhi kai choti-badi gufaaen dikhti hai. ve sabhi barf se dhaki hai.
 amar nath yatra par jane ke bhi do raste hai. ek pahalgam hokar or doosraa sonmarg baltaal se. yani ki pahalmaan or baltaal tak kisi bhi sawari se pahunchein, yahan se aage jane ke liye apane pairon kaa hi istemaal karnaa hoga. ashakt yaa vridhon ke liye savaariyon kaa prabandh kiya ja saktaa he. pahalgam se janevaale raste ko saral or suvidhajanak samajha jaataa he. baltaal se amarnath gupha kii duuri keval 14 kilometre he or yah bahut hi durgam rasta he or suraksha kii drushti se bhi sandigdh he. isiilie sarkaar is maarg ko surakshit nahin maanati or adhiktar yatriyon ko pahalgam ke raste amarnath jane ke liye prerit karti he. lekin romaanch or jokhim lene kaa shauk rakhane vaale log is maarg se yatra karnaa pasand karte hai. is maarg se jane vaale log apane jokhim par yatra karte he. raste main kisi anhoni ke liye bharat sarkaar jimmedaari nahin leti he.
 pahalgam jammu se 315 kilometre kii duuri par he. yah vikhyath paryaton sthal bhi he or yahan kaa naiysargik saundarya dekhte hi banataa he. pahalgam tak jane ke liye jammu-kashmir paryaton centre se sarkari bas uplabdh rahati he. pahalgam main gaiyr sarkari sansthaaon kii ore se lungar kii vyavastha kii jaati he. tirthayatriyon kii paidal yatra yaheen se aarambh hoti he.
 pahalgam ke baad pehla padaav chandanbari he, jo pahalgam se aath kilometre kii duuri par he. pehali raat tirthayatri yaheen bitaate hai. yahan raatri nivas ke liye camp lagaae jate hai. iske thik duusare din pissu ghati kii chadhaai shuru hoti he. kaha jaataa he ki pissu ghati par devataaon or rakshason ke bich ghamaasan ladaai hui jisamen rakshason kii haar hui. liddar nadi ke kinare-kinare pehle charan kii yah yatra zyada kathin nahin he. chandanbari se aage isi nadi par barf kaa yah pul salaamat rahata he.
 chandanbari se 14 kilometre dur sheshnag main aglaa padaav he. yah maarg khadi chadhaai vaala or khatarnaak he. yaheen par pissu ghati ke darshan hote hai. amarnath yatra main pissu ghati kaaphi jokhim bharaa sthal he. pissu ghati samudratal se 11,120 foot kii oonchaai par he. yatri sheshnag pahunch kar tazaadam hote hai. yahan parvatamalaon ke bich nile pani kii khubasurat jhil he. is jhil main jhankkar yah bhram ho uthta he ki kahin aasmaan to is jhil main nahin utar aayaa. yah jhil kareeb dedh kilometre lambaai main faili he. kinvadantiyon ke mutabik sheshnag jhil main sheshnag kaa vaas he or choubees ghanton ke andar sheshnag ek baar jhil ke baahar darshan dete hai, lekin yah darshan khushnaseebon ko hi naseeb hote hai. tirthayatri yahan raatri vishram karte hai or yaheen se tisare din kii yatra shuru karte hai.
 sheshnag se panchatarani aath mile ke faasale par he. maarg main bavevail top or mahagunas darre ko paar karnaa padataa hai, jinaki samudratal se oonchaai kramash: 13,500 foot va 14,500 foot he. mahagunas chotii se panchatarani tak kaa sara rasta utraai kaa he. yahan paanch choti-choti saritaayen bahane ke kaaran hi is sthal kaa naam panchatarani padaa he. yah sthaan chaaron taraf se pahaado kii oonchi-oonchi chotiyon se dhakaa he. oonchaai kii vajah se thand bhi zyada hoti he. oxigen kii kami kii vajah se tirthayatriyon ko yahan suraksha ke intjaam karne padate hai.
 amarnath kii gupha yahan se keval aath kilometre dur rah jaati hai or raste main barf hi barf jami rahati he. isi din gupha ke najadik pahunch kar padaav daal raat bitaa sakate hai or duusare din subah puja archana kar panchatarani lautaa ja saktaa he. kuch yatri shaam tak sheshnag tak waapas pahunch jate hai. yah rasta kaaphi kathin he, lekin amarnath kii pavitra gupha main pahonchte hi safar kii sari thakaan pal bhar main chhu-mantar ho jaati he or adbhut atmik anand kii anubhuti hoti he.
 baltaal se amarnath- jammu se baltaal kii duuri 400 kilometre he. jammu se udhampur ke raste baltaal ke liye jammu kashmir paryatak swaagat centre kii basen aasaani se mil jaati hai. baltaal camp se tirthayatri ek din main amarnath gupha kii yatra kar waapas camp laut sakate hai.
 
 
