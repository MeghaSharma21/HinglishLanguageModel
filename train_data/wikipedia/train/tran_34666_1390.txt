 aaysha miran ke balaatkaar or hatya kaa aapraadhik maamla vijaywada main 2007 main hua tha. is maamle ko pramukh rup se bharat bhar ke samachaarpatron or television channel lambe samay tak janata ke saamne laate rahe or yah maamla kai charchaaon kaa hissaa bhi bana rahaa.
 aaysha miran naamak ek 19 varshiya farmesi kii chaatra thi jisko vijaywada main uske chatravaas main 22 varshiya pi. satyam babu ne berahami se balaatkaar karne ke baad uski hatya kar di thi. chaaku se ghayal hone ke baad uskaa mrit sharir 27 disambar 2007 ko bathroom main paaya gaya tha. laash ke saath hatyare dwaara ek patr choda gaya tha jisamen bataaya gaya tha ki chunki aaysha ne uske pyaar ko thukraa diya tha, isliye uskaa pehle balaatkaar hua or phir uski hatya kar di gai he.
 pi. satyam babu ke rishtedaaron or maanavadhikaar kaaryakartaaon kaa aarope he ki police maamle main vaastavik aparaadhiyon ko bachaane ke prayaas main use fansaane kii koshish kar rahi thi. unhone kaha ki satyam babu ek tantrika-sambandhi vikaar se peedit he or chal bhi nahin saktaa. nizaam institute of medical sciences ke doctoron ne uske chalane kii dikqat kii pushti kii. iske alaava peedit ladki ke mata - pita ne bhi police kii is baat kaa inkaar kiya ki babu ne aaysha kii hatya kii he or un logon ne daawa kiya ki police kuch raajnneetik se jude prabhaavshaalee logon ko bachaane kii koshish kar rahi he.
 pi. satyam babu pehali baar agast 2008 main giraftaar hua tha. iske baavjood, pakade jane ke chand hi ghanton main vah pulicekarmiyon ko us samay dhokhaa dene or bhaagane main kaamiyaab ho gaya jab police dal nalgonda zile ke suryapet main bhojan ke liye ek hotel gaye the. police hyderabad ke ek aspataal main upachaar ke baad aaropee ko vijaywada le ja rahi thi. vijaywada police ne aaropee ke faraar hone ke turant baad 11 pulicekarmiyon ko nilambit kar diya tha. bachane kii sari koshishon ke baavjood satyam babu andhra pradesh ke krishna zile main kuch hi ghanton main pakad liya gaya tha.
 vijaywada main mahilaon kii ek vishesh adaalat ne hatya ke liye bhartiya dand samhita kii dhara 302 ke tahat hatya ke maamle main pi. satyam babu ko 14 saal jail kii sazaa sunai or balaatkaar ke liye bhartiya dand samhita kii dhara 376 ke tahat sashram karawas kii 10 saal saal jail kii sazaa sunai. adaalat ne donon jail kii avadhiyon ko saath-saath puraa hone kaa aadesh diya. adaalat ne satyam babu ko 1,000 rupee jurmaana dene yaa chah maheene atirikt jail main guzaarane kaa aadesh diya tha.
