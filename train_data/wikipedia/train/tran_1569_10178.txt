 lui pasture ek mahaan vaigyanik the.
 france ke prasiddh vaigyanik lui pasture kaa janm san 1822 i. main napolian bonapart ke ek vyavsaayee sainik ke yahaan hua tha. aap bachapan se hi dayaalu prakruti ke the. apane shaishavkaal main aapane gaanv ke aath vyaktiyon ko pagal bhedie ke kaatane se marate hue dekha tha. unki dardebhari chikhon ko aap bhul nahin sake the. yuvavastha main bhi jab yah ateet kii ghatana smriti patal par chaa jaati, to aap baichaiyn ho uthte the. par aap padhane-likhane main vishesh tej nahin the. is par bhi aap main do gun maujuud the, jo vigyaan main safalataa ke liye aavashyak hote hai - utsukata evam dhiraj. yuvavastha main aapane likhaa tha ki shabdkosh main teen shabd atyant mahatvapurn hai: ichhashakti, kaam tathaa safalataa.
 college kii padhai samaapt kar, apni lakshya prapti ke liye ek rasayan shaala main kaary karnaa armbh kar diya. yahan par aapane crystalon kaa adhyayan kiya tathaa kuch mahatvapurn anusandhan bhi kiye. inase rasayan ke rup main aap ko acha yash milane lag gaya.
 san 1849 i. main france ke shiksha mantri ne aapako dizon ke vidhyalay main bhautikee padhaane ke liye niyukt kar diya. ek varsh baad aap strwsburg vishvavidhyalay main rasayan vigyaan kaa sthanapann praadhyaapak bana die gaye. is unnati kaa rahasy yah tha ki vishvavidhyalay adhyaksh kii ek kanya thi jiskaa naam meri tha. meri shyaamal keshon vaali sundar kishori thi. aapaki usase bhent hui. meri kaa achoota lavanya aapke hryday main ghar kar gaya. bhent ke ek saptaah baad hi aapane meri ke samaksh vivaah kaa prastaav rakh diya. meri ne aapke prastaav ko thukraa diya. par lui pasture ek achche vaigyanik the. dhirajata aap main thi. meri ke inkaar karne par bhi aap prayatnsheel rahe. ek varsh ke baad aapako apni ichha purti main safalataa mili. meri ne aapaki patni bananaa sweekaar kar liya.
 vivaah ke uparant aapaki ruchi rasayan vigyaan se hat kar jeevigyaan kii ore agrasar hone lag gai. yah jeevadhariyon kaa vigyaan he. yah vishvavidhyalay france ke angoor utpaadak kshetra ke madhya main he. vahaan ke madiraa taiyaar karne waalon kaa ek dal, ek din lui pasture se milane aayaa. unhone aap se poocha ki har varsh hamaari sharaab khatti ho jaati he. iskaa kya kaaran he?
 lui pasture ne apane sookshmdarshi yantra dwaara madiraa kii pariksha karne main ghanton bitaa die. ant main aapane paaya ki jeevanu naamak atyant nanhen jeev madiraa ko khatti kar dete hai. ab aapane pataa lagaaya ki yadi madiraa ko 20-30 minute tak 60 centegrade par garam kiya jaataa he to ye jeevanu nasht ho jate hai. taap ubalane ke taap se nicha he. isse madiraa ke swaad par koi prabhaav nahin padataa he. baad main aapane doodh ko meetha evam shuddh banaae rakhane ke liye bhi isi siddhanth kaa upyog kiya. yahi doodh 'pascharit doodh' kehalaata he.
 ek din lui pasture ko soojha ki yadi ye nanhen jeevanu khadyon evam dravyon main hote hai to ye jivit jantuon tathaa logon ke rakt main bhi ho sakate hai. ve beemaari paidaa kar sakate hai. unheen dinon france kii murgiyon main 'chuujon kaa haija' naamak ek bhayankar mahamari faili thi. lakhon chuje mar rahe the. murgi paalane waalon ne aapse prarthana kii ki hamaari sahaayta kiijie. aapane us jeevanu kii khoj shuru kar di jo chuujon main haija failaa rahaa tha. aapako ve jeevanu mare hue chuujon ke sharir main rakt main idhar-udhar tairte dikhaai die. aapane is jeevanu ko durbal banaaya or injection ke madhyam se swasth chuujon kii deh main pahunchaaya. isse vaxin lage hue chuujon ko haija nahin hua. aapane tikaa lagane kii vidhi kaa avishkaar nahin kiya par chuujon ke haije ke jeevanuon kaa pataa laga liya.
 iske baad lui pashchar ne gaayon or bhedon ke enthraiks naamak rog ke liye baxin banaayi: par unamem rog ho jane ke baad aap unhen acha nahin kar sake: kintu rog ko hone se rokane main aapako safalataa mil gai. aapane bhedon ke durbal kiye hue enthraiks jeevanuon kii sui lagaai. isse hota yah tha ki bhed ko bahut halkaa enthraiks ho jaataa tha; par vah itnaa halkaa hota tha ki ve kabhi biimaar nahin padati thim or uske baad kabhi vah ghaatak rog unhen nahi hota tha. aap or aapke sahyogiyon ne maason france main ghumkar sahasron bhedon ko yah sui lagaai. isse france ke gau evam bhed udyog kii raksha hui.
 aapane tarah-tarah ke sahasron prayog kar daale. inamen bahut se khatarnaak bhi the. aap vifaille virus vaale bhayanak kutton par kaam kar rahe the. at main aapane is samasya kaa hal nikaal liya. aapane thode se vifaille virus ko durbal banaaya. phir usase is virus kaa tikaa taiyaar kiya. is tike ko aapane ek swasth kute kii deh main pahunchaaya. tike kii chaudaa suiyaan lagane ke baad rabies ke prati rakshit ho gaya. aapaki yah khoj badi mahatvapurn thi; par aapane abhi maanav par iskaa prayog nahin kiya tha. san 1885 i. kii baat he. lui pashchar apni prayogshaala main baithe hue the. ek francisi mahila apane nau varshiya putr jojeff ko lekar unke paas pahaunchi. us bachche ko do din pehle ek pagal kute ne kaata tha. pagal kute kii laar main nanhe jeevanu hote hai jo rabies virus kehalaate hai. yadi kuch nahin kiya jaataa, to nau varshiya jojeff dhire-dhire jalasantras se tadap kar jaan de degaa.
 aapane balak jojeff kii pariksha kii. kadachit use bachaane kaa koi upaay kiya ja saktaa he. bahut varshon se aap is baat kaa pataa lagane kaa prayaas kar rahe the ki jalasantras ko kaise roka jaae? aap is rog se vishesh rup se ghrinaa karte the. ab prashn tha ki balak jojeff ke rabies vexin kii suyiyaan lagane kii himmat karen athwa nahin. balak kii mrityu kii sambhaavna thi. par suiyaan na lagane par bhi uski mrityu nischit he. is duvidha main aapane tatkaal nirnay liya or balak jojeff kaa upachaar karnaa shuru kar diya. aap das din tak balak jojeff ke vaxin kii badhati maatra kii suiyaan lagaate rahe or tab mahaan aashcharya kii baat hui. balak jojeff ko jalasantras nahi hua. iske vipareet vah acha hone lag gaya. itihaas main pratham baar maanav ko jalasantras se bachaane ke liye sui lagaai gai. aapane vastav main maanav jati ko yah anokhaa uphaar diya. aapke deshavaasiyon ne aapako sab sammaan evam sab padak pradaan kiye. unhone aapako sammaan main pasture institute kaa nirmaan kiya: kintu kirti ev aishwarya se aap me koi parivartan nahin aayaa. aap jeevanaparyant tak sadaiv rogon ko roak kar pidaa haran ke upayon kii khoj main lage rahe. san 1895 i. main aapaki nixravastha main hi mrityu ho gai.
