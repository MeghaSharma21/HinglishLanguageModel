 swatantra bharat main saath ke dashak main angreji hataaon-hindi lao ke andolan kaa sutarapaat raamamanohar lohia ne kiya tha. is aandolan kii gananaa ab tak ke kuch ine gine andolanon main kii ja sakati he. lohia kaa maananaa tha kii lokbhasha ke bina loktantr sambhav nahin he. 1957 se chhedi gayi is muhim main 1962-63 main jansangh bhi shaamil ho gaya. lekin lohia ji ke nidhan, dakshin main hindi-virdohi aandolan, rajanetaaon kii rajnatik laalasaaon ke kaaran yah aandolan safal na ho sakaa.
 samaajawaadee raajnneeti ke purodha dow raamamanohar lohia ke bhashaa sambandhi samast chintan or andolan kaa lakshya bhartiya saarvajanik jivan se angareji ke varchasv ko hataanaa tha. lohia ko angareji bhashaa maatr se koi aapatti nahin thi. angareji ke vipul sahitya ke bhi vah virdohi nahin the, balki vichaar or shodh kii bhashaa ke rup main vah angareji kaa sammaan karte the. hindi ke prachaar-prasar main mahatma gandhi ke baad sabase zyada kaam raamamanohar lohia ne kiya. ve sagun samaajwaad ke pakshdhar the. unhone loksabhaa main kaha tha-
 1950 main jab bhartiya samvidhan lagu hua tab usamen bhi yah vyavastha di gai thi ki 1965 tak suvidha ke hisaab se angreji kaa istemaal kiya ja saktaa he lekin uske baad hindi ko rajbhasha kaa darja diya jayega. isse pehle ki sanvaidhanik samaysima puri hoti, dow raamamanohar lohia ne 1957 main angreji hataao muhim ko sakriy andolan main badal diya. ve puure bharat main is andolan kaa prachaar karne lage. 1962-63 main jansangh bhi is andolan main sakriy rup se shaamil ho gaya. lekin is dauraan dakshin bharat ke rajyon andolan kaa virodh hone laga. tamilnadu main annadurai ke netritv main diemke party ne hindi virdohi andolan ko or tej kar diya. iske baad kuch shaharon main andolan kaa hinsak rup bhi dekhne ko mila. kai jagah dukaanon ke upar likhe angreji ke sinboard tode jane lage. udhar 1965 kii samaysima najadik hone kii vajah se tamilnadu main bhi hindi virdohi andolan kaaphi aakraamak ho gaya. yahaan darjanon chaatro ne aatmadah kar lee. is andolan ko dekhte hue centre sarkaar ne 1963 main sansad main rajbhasha kanoon paarit karavaaya. isamen praavdhaan kiya gaya ki 1965 ke baad bhi hindi ke saath-saath angreji kaa istemaal rajkaaj main kiya ja saktaa he.
 ‘angreji hataao’ andolan ko un dinon yah kahkar khaarij karne kii koshish kii gai ki agar angreji kii jagah hindi aayegi to hindi kaa varchasvvaad kaayam hoga or tateey bhashaayen haashie par chali jaayengi. sattadhariyon ne hindi ko samrajyavaadee bhashaa ke ke rup main pesh kar hindi banaam anya bhartiya bhashaaon kaa vivaad ched ise rashtriya ekta evam akhandta ke liye khatra bataa diya. ise desh jodak bhashaa nahin, desh todak bhashaa bana diya. lohia ne is baat kaa khandan karte hue kaha ki swadhinata andolan main hindi ne desh jodak bhashaa kaa kaam kiya he. desh main ekta sthapit kii he, aage bhi is bhashaa main sambhaavna he. saath hi unhone yah bhi kaha ki yadi hindi ko rajkaaj, prashasan, court-kachhari kii bhashaa nahin bananaa chaahate to isaki jagah anya kisi bhi bhartiya bhashaa ko bana diya jaae. jaruri ho to hindi ko bhi shaamil kar liya jaae. lekin bharat kii maatrubhaasha kii jagah angreji kaa varchasvvaad nahin chalanaa chahie. 
 lohia jab 'angareji hataane' kii baat karte hai, to uskaa matlab 'hindi laana' nahin he. balki angareji hataane ke naare ke peeche lohia kii ek khaas samajhadaari he. lohia bhartiya janata par thopi gai angareji ke sthaan par bhartiya bhashaaon ko pratishtha dilaane ke pakshdhar the. 19 sitambar 1962 ko hyderabad main lohia ne kaha tha, 
 unke liye swabhaasha raajnneeti kaa mudda nahin balki apane swabhimaan kaa prashn or lakhon–karodon ko hin granthi se ubarkar aatmavishvaas se bhar dene kaa swapn tha– 
 dakshin ke hindi-virdohi ugr andolanon ke daur main lohia puure dakshin bharat main angareji ke khilaaf tathaa hindi va anya bhartiya bhashaaon ke paksh main andolan kar rahe the. hindi ke prati jhukaav kii vajah se durbhaagya se dakshin bharat ke kuch logon ko lohia uttar or brahman samskruti ke pratinidhi ke rup main dikhaai dete the. dakshin bharat main unke ‘angareji hataao’ ke naare kaa matlab ‘hindi lao’ liya jaataa tha. is vajah se lohia ko dakshin bharat main sabhaayen karne main kai baar kaaphi mushkilon kaa saamana karnaa padataa tha. san 1961 main madras or coimbatore main sabhaaon ke dauraan un par pathar tak phenke gaye. aisi ghatnaon ke bich haidarabad lohia or socialist party kii gatividhiyon kaa centre bana rahaa. ‘angareji hataao’ andolan kii kai mahatvapurn baithken hyderabad main hui.
 tamilnadu kii dravid munetra kadgam party ne is aandolan ke viruddh 'hindi hato' kaa aandolan chalaaya jo ek seemaa tak algaavvaadi aandolan kaa rup le liya. nehru ne san 1963 main samvidhan sanshodhan karke hindi ke saath angreji ko bhi anishchit kaal tak bharat kii sah-rajbhasha kaa darja de diya. san 1965 main angreji puri tarah hatane vaali thi vah 'sthaayee' bana di gayi. 1967 ke navambar maah main kaashi hindu vishvavidhyalay ke chaatraneta devvrat majumdaar ke netritv main 'angreji hataao aandolan' kiya gaya tha jiskaa asar puure desh par padaa. us samay ejineering ke chaatr devvrat majumdaar biechayu chaatrasangh ke adhyaksh the. 28 navambar 1967 ko majumdaar ke aahvaan par banaras main rajbhasha sanshodhan vidheyak ke virodh main purna hadtaal hui. sabhi vyapaarik pratishthan or bazaar band rahe or galiyon-chauraahon par mashaal juluus nikle.
