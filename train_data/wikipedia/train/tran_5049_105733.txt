 dev anand urf dharamdev pishorimal anand hindi filmon ke ek prasiddh abhinayta the.
 dharmadev anand, jo kii dev anand ke naam se prasiddh the, kaa janm 26 sitambar 1923 main gurdas poor main hua or unka nidhan 3 disambar 2011 raat 10 baje ko landan main hridyaghat se hua. ve bhartiya cinema ke bahut hi safal kalakaar, nirdeshak or film nirmaataa the. unke pita kishorimal anand peshey se vakil the. unhone government college lahore se angreji sahitya main snaatak kii degree praapt kii. dev anand ke bhai, chetan anand or vijay anand bhi bhartiya cinema main safal nirdeshak the. unki bahan sheel kanta kapur prasiddh film nirdeshak shekhar kapur kii maan he. bhartiya sarkaar ne dev anand ko bhartiya cinema ke yogadan ke liye 2001 main padam bhushan or 2002 main dadasaheb phalke puraskaron se sammanit kiya.
 dev anand kaam kii talash main mumbai aaye or unhone milatri sensor offis main 160 rupee prati maah ke vetan par kaam kii shuruyaat kii! sheeghra hi unhen prabhaat takiz ek film ham ek hai main kaam karne kaa mauka mila! or puna main shooting ke vaqt unki dosti apane jamaane ke super star guru dutt se ho gayi! kuch samay baad ashok kumaar ke dwaara unhen ek film main bada brake mila! unhen bombai takiz production kii film ziddi main mukhya bhoomika praapt hui or is film main unki sahakaara thim kamini kaushal, ye film 1948 main release hui or safal bhi hui! 1949 main dev anand ne apni ek film company banaai, jiskaa naam navakethan rakhaa gaya, is tarah ab wo film nirmaataa ban gaye! dev anand sahab ne apane mitra gurudutt kaa director ke rup main chayan kiya or ek film kaa nirmaan kiya, jiskaa naam tha baazi, ye film 1951 main pradarshit hui or kaaphi safal hui.
 iske baad dev sahab nen kuch bhoomikaayen nibhaai jo kuch nakraatmak shed liye thim! jab raaj kapur kii aawaara pardarshit hui, tabhi dev anand kii raahi or aandhiyaan bhi pradarshit huin! iske baad ai texi dryver, jo hit sabit hui! is film main inke saath thim kalpana karthik, jinhone dev sahab ke saath vivaah kiya or 1956 main inhen ek putr hua, jiskaa naam sunil anand rakhaa gaya.
 iske baad unki kuch filmein aayin jaise, munim ji, si ai di or peing guest, uske baad to har noujvaan unke style kaa divaana ho gaya or unka style apnaane kii koshish karata! 1955 main unhone us jamaane ke ek or super star dilip kumaar ke saath kaam kiya or film kaa naam tha insaaniyat. 1958 main unako film kaala pani ke liye behtareen kalakaar ke puraskaar se nawaaza gaya.
 iske baad unke jivan main suraiyya ain, jinke saath unhone 6 filmo main kaam kiya! ek baar dev anand ne shooting ke dauraan suraiya ko pani main doobane se bachaaya tab se wo unhen pyaar karne lageen, lekin suraiya kii daadi dharmik kaarnon se inke rishte ke khilaaf thim! suraiyya aaajeevan kunvaari hi raheen! dev anand ne abhi kuch hi samay pehle sweekaar kiya, kii wo unase pyaar karte the, yadi unki shaadi suraiya ke saath ho gayi hoti to unka jivan shaayad kuch or hi hota.
 1965 main unki pehali rangeen film pradarshit hui, jiskaa naam tha guide, ye ek mashhoor lekhak aar ke narayan ke apanyaas par aadhaarit thi, jiskaa nirmaan unke chote bhai vijay anand ne kiya tha, is film main dev anand ke saath thim wahidaa rahamaan! ye film dev sahab hi behtareen filmon main se ek he, jiske bare main kaha jaataa he kii ab dubaara guide kabhi nahin ban sakati, aisi film sirf ek baar hi banati he.
 uske baad unhone vijay anand ke saath mil kar ek or film kaa nirmaan kiya, jiskaa naam tha jewel thief, isamen unke saath thim, vaijayanti maala, tanuja, anju mahindru or hellen! iske baad unki agali film thi johny meraa naam, jo us samay saphaltam filmon main se ek thi.
 1970 main bataur nirdeshak unki pehali film ai prem pujari, jo safal nahin hui, lekin agle hi varsh unke dwaara nirdeshit film hare ram hare krishna ne safalataa kaa swaad chakhaa is film main unki khoj zeenat amaan ne "jenis" naam kii ladki kaa kirdaar nibhaayaa, jo mata pita ke tanaav se tang aa kar hippiyon ke samooh main shaamil ho jaati he.
 isi varsh unki ek or film tere mere sapane pardarshit hui, jisamen unke saath thim mumtaz, ye film e.je chronin ke upanyaas The Citadel par aadhaarit thi, is film ko unke bhai vijay anand dwaara nirdeshit kiya gaya tha! zeenat amaan ke baad unki nayi khoj thi tina munim, jinke saath unhone 1978 main film des pardes kaa nirmaan kiya, ye bhi unki ek safal film thi.
 1977 main unhone ek rajanithik dal neshnal party of india kaa nirmaan kiya, jo kii tatkaaleen pradhan mantri shrimati indira gandhi ke khilaaf tha ! lekin ye rajanithik dal zyada samay tak nahin rahaa.
 dev anand kii filmein unke sangeet ke kaaran bhi prasiddh he, unki filmon kaa sangeet aaj bhi logon ko mantra mugdh karata he! unhone jin sangeetkaaron, lekhakon or gayakon ke saath kaam kiya uname se kuch is prakaar hai, shankar-jaykishan, o pi naiyar, kalyaan ji- anand ji, sachin dev burman, rahul dev burman, lekhak: hasarat jaipuri, mazaruh sultanpuri, niraj, shailendra, anand bakshi, gayak: mohhamad rafi, mahendra kapur, kishor kumaar, mukesh aadi.
 sitambar 2007 main unki aatmakatha romancing vid life unke janm diwas ke avasar par pradarshit kii gayi, jahaan bharat ke pradhan mantri shri manmohan singh ji bhi upasthit the.
  dev anand ko san 2001 main bharat sarkaar ne kala kshetra main padam bhushan se sammanit kiya tha. ye maharashtra se hai.
