 nirdeshaank: 27°43′N 77°23′E / 27.72°N 77.38°E / 27.72; 77.38
 nandagaanv uttar pradesh rajya ke mathura jile main prasiddh puranic gram barsaanaa ke paas ek chota sa nagar he. yah nandishwar naamak sundar pahari par basaa hua he. yah krishna bhakton ke pramukh dharmik sthalon main se ek he. kinvadanti ke anusaar yah gaanv bhagwaan krishna ke pita nandaray dwaara ek pahari par basaaya gaya tha. isi kaaran is sthaan kaa naam nandagaanv padaa. gokul ko chhod kar nandabaaba shrikrishna or gop gwaalon ko lekar nandagaanv aa gaye the.
 nandagaanv kii sthiti 27°43′N 77°23′E / 27.72°N 77.38°E / 27.72; 77.38. par he. yahaan kii ausat oonchai he 184 meter | nandagaanv mathura se 56 kimi or barsaanaa se 8.5 kimi kii duuri par sthit he. yah sthaan mathura, barsaanaa or kokila van se sadak maarg se judaa hua he. 
 2001 kii janaganana ke anusaar nandagaanv kii kul aabaadi 9956 he| is jansankhya main 54 pratishat purush or 46 pratishat aabaadi striyon kii he| yahan kii sakshartaa 46 pratishat he jo rashtriya dar 54 pratishat se kahin kam he| purush sakshartaa 59% or stri sakshartaa 29% he| nandagaanv kii 19 pratishat aabaadi 6 varsh se kam aayu ke bacchon kii he|
 yahaan nandaray kaa ek mandir prasiddh he, isi nandiswar parvat par krishna bhagwaan va unke parivaar se sambandhit anek darshneey sthal bhi hai jinamein narsingh, gopinath, nrity gopal, girdhaari, nandanandan or mata yashoda ke mandir hai| parvat ke saath hi paan sarovar tathaa paas hi main ek badi jhil he jis par masonary ghat nirmit he. manyata he ki yahaan par bhagwaan krishna apni gaayon ko snaan karaane laayaa karte the. paas hi khadirvan, buudhe babu, nandishwar, haau-bilau, paavan sarovar, uddhav kyari naamak duusare sthaan bhi yahan krishna ke jivan kii vibhinn ghatnaon se sambaddh maane jate hai. 
 yah mandir 18veen shatabdi main bharatpur ke jat raja rupasingh dwaara banwaaya gaya tha. yah mandir krishna ke pita nandaray ko samarpit he. is mandir tak pahunchane ke liye pahari par thodi si chadhaai kerani padati he.
 paan sarovar se kuch hi duuri par kokila van main sthit pracheen shani mandir he. manyata he ki shani jab yahaan aaye to krishna ne unhen ek jagah sthir kar diya taaki brajvaasiyon ko unase koi ksht na ho. prayek shanivaar ko yahaan par aane vaale shraddhalu shani bhagwaan kii 3 kimi kii parikrama karte hai. shanishchari amavasya ko yahaan par vishaal meley kaa aayojan hota he. kokilavan ke shani mandir se nandagaanv kaa najaara bhi spasht rup se dikhaai detaa he. jab ki nandaray mandir ke upar se aap braj ke hare bhare bhubhag, iske prakritik saundarya, kokilavan ke shani mandir or barsaanaa ke radharani ke mahal kaa darshan kar sakate hai.
 nand bhawan main bhagwaan krishna kii kaale rang ke grenite main utkeern pratimaa he. unhi ke saath nandabaaba, yashoda, balram or unki mata rohinee kii murtiyon bhi he.
 nandagaanv main bhagwaan shankar kaa mandir nandishwar mahadev he. krishna janm ke baad bhagwaan shankar sadhu ke vesh main unke darshan ke liye nandagaanv aae the. par yashoda ne unka vicitra rup dekh kar is ashanka se ki shishu unhen dekh kar dar na jaae unhen apana balak nahin dikhaaya. bhagwaan shankar vahaan se chale gayi or jangal main jaakar dhyaan laga kar baith gaye. idhar bhagwaan shrikrishna achaanak rone lage or sab ne unhen chup karaane kii bahut koshish par bhi vah jab chup hi nahin hue tab yashoda ke man main vichaar aayaa ki jarur vah sadhu koi tantric rahaa hoga jisane balak par jaadu-tona kar diya he. yashoda ke bulaane par ek baar phir shankar vahaan aaye. tatkaal bhagwaan krishna ne ronaa band kar unhen aayaa dekh kar muskuraana shuru kar diya. sadhu ne se mata yashoda se balak ke darshan karne or uskaa jutha bhojan prasad rup main maanga. tabhi se yah parampara chali aa rahi he ki bhagwaan krishna ko lagaaya gaya bhoga baad main nandishwar mandir main shivlinga par bhi chadhaaya jaataa he. van main jis jagah shankar ne krishna kaa dhyaan kiya tha vahiin nandiswar mandir banwaaya gaya he|
 yah sarovar nandishwar parvat kii talahati main sthit he. kaha jaataa he mata yashoda krishna bhagwaan ko isi sarovar main snaan karavaaya karti thi. nandaray or anya purush log yaheen par snaan kiya karte the. is sarovar kaa jal saaf he- is kaaran iskaa naam paavan sarovar he. iskaa punuruddhar braj foundation ne kiya he|
 paavan sarovar ke paas hi main paavan bihari ji kaa mandir he. bhagwaan krishna ne goswami ji ko swapn main bataaya tha ki nandishwar parvat kii gupha main nandabaaba, yashoda or balram kii murtiyon rakhi hui hai. iske baad sanathan goswami ne yahaan laa kar un teen murtiyon ko sthapit kiya bataaya.
 nandishwar pahaad or paavan sarovar se kuch duuri par hi sthit kunda jahaan radha or krishna kaa mandir he. manyata he ki yaheen radha ke pita vrishabhanu ne krishna ke pita nandaray ko sone ke aabhushan or moti bhentswarup die the.
 yah mandir bhi nandishwar pahari kii talahati main sthit he. yah mandir paavan sarovar ke vipareet disha main he. nandaray isi mandir main nrisingh | narsingh or varah bhagwaan kii puja kiya karte the. nandaray ko varah or narsingh bhagwaan kii puja karne kii salaah gargacharya ne di thi.
 narsingh mandir se 300 me. kii duuri par yashoda kund sthit he. kaha jaataa he yashoda isi kund main snaan kiya karti thim. yashoda kund nandishwar parvat se aadha kimi kii duuri par he.
 nand baithak vah sthaan he jahaan nandaray apane sahyogi mitron or hitaishiyon se vichaar- vimarsh kiya karte the. isi sthaan ke sameep nand kund he jahaan nandaray snaan kiya karte the.
 yah sthaan nandagaanv se dakshin-pashchim main sthit he. is sthaan par bhagwaan krishna ke charanchinh hai.
 kaha jaataa he ki nandagaanv se 1 kimi kii duuri par sthit is sthaan par bhor ke samay radha-krishna gupt rup se mila karte the. dopaher ke samay main ve radha kund or raatri ke samay main vrundavan main bhent karte the. yaheen par ek sundar mandir he jiske andar mata vrinda kii pratimaa he. gupt kund braj ke mahatvapurn kundon main se ek he. yah braj ke teen yoga peethon me se ek mana jaataa he.
 kaha jaataa he lalita jahaan jhula-jhula karti thi vahaan radha kii sakhi lalita ne radha kii krishna se ek baar gupt bhent karai thi. kund ke aage ek mandir he jisamen radha-krishna or lalita kii murtiyon he. 
 apane lokgeeton ko gaate hue nandagaanv main holi log bahut hi dhoomdhaam se manaate hai. yahaan ke gop dhvaj pataakaa ko saath main lekar radharani ke gaanv barsaanaa par pratikatmak 'chadhai' karte hai. barsaanaa kii gopikaon or nandagaanv ke gopon ke bich prativarsh latoomaar holi kheli jaati he.
 nandagaanv kaa najdiki hawaii adda agra vimaanashetra or dilli vimaanashetra he. dilli or agra se mathura tak ke liye lagaataar privet or sarkari bas seva he. apane nijee vaahan ke jariye bhi nandagaanv tak pahunchaa ja saktaa he.
 nikat hi mathura pashchim kendriya railway kii mukhya badi line par he. yah stesan rail dwaara bharat ke sabhi pramukh shaharon se judaa hua he.
 nandagaanv mathura, vrundavan, govardhan, barsaanaa or kosi se sadak maarg se judaa hua he. kosi dilli se 100 kimi kii duuri par sthit he. aap kosi/ mathura/ bharatpur/ govardhan/ ho kar bhi nandagaanv pahunch sakate hai. vaise mathura se nandgaon tak jane ke liye uttar pradesh paryaton vibhaag/ uttar pradesh roadways kii sidhi bas suvidha bhi uplabdh he.
 
