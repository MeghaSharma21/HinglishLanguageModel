 lokanath bal bharat ke swatantraaa sangram ke senaanee the. ve bhi hamaare un gumnaam swatantraaa senaniyon main se hai. vah master suryasen ke sashastr pratirodhi bal ke sadsy the or uske baad vah bhartiya rashtriya congress se jud gaye. swatantraaa prapti ke baad vah kalakatta corporation main prashasnic adhikari ban gaye or mrityuparyant us pad par rahe.
 shri lokanath bal kaa janm bengal ke chatagaanv jile ke dholra gaanv main 8 march 1908 ko hua tha. unke pita shri pranakrishna bal the. angrejon ke atyaacharon se bhartiya yuva man bechen ho uthaa tha. is samay main master surya sen ne kranti kaa bidaa uthaa rakhaa tha. vah jaanate the kii dhan va hathiyaaron kii kami ke kaaran vah angrejon se sidhe nahin lard sakate isiilie unhone samrajyavaadee sarkaar ke khilaaf gorilla yuddh shuru kiya. shri lokanath bal bhi unke saath jud gaye.
 18-april-1930 ko jab master surya sen ne prasiddh chatagaanv shastraagaar par hamalaa kiya tab shri lokanath bal bhi unke dal ke pramukh sadsy the. 22-april-1930 ko unki dobaaraa british sena or british police se muthbhed hui. is golibari main shri lokanath ji ke chote bhai shri harigopal bal ke saath-saath 11 krantikari shahid ho gaye. shri lokanath ji kisi tarah bachakar nikle or francisi kshetra chandranagar pahunch gaye. lekin durbhaagya se 1-sitambar-1930 ko angrej police se hui muthbhed main unke saathi shri jivan ghoshaal shahid ho gaye or unhen giraftaar kar liya gaya. un par cese chalaa or 1-march-1932 ko unhen aaajeevan desh nikle kii sajaa di gayi or unhen andaman-nicobar kii celular jail main bhej diya gaya. 1946 main vahaan se reeha hone ke baad vah pehle shri em.en.raay kii radical demokrtic party se jude or baad main vah bhartiya rashtriya congress main shaamil ho gaye.
 shri lokanath bal 1-may, 1952 se lekar 19-july, 1962 tak kalakatta corporation ke dwitiya dipti kamishnar ke pad par rahe or 20-july-1962 ko iske pratham dipti kamishnar ban gaye. isi pad par rahete hue 4-sitambar-1964 ko kalakatta main unka dehavsaan ho gaya.
