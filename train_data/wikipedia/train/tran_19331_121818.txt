 rus-japan yuddh rus tathaa japan ke madhya 1904 -1905 ke dauraan ladaa gaya tha. isamen japan kii vijay hui thi jiske falswaroop japan ko manchuriya tathaa korea kaa adhikaar mila tha. is jeet ne vishwa ke sabhi prekshkon ko aashcharyachakit kar diya or japan ko vishwamanch par laakar khadaa kar diya.
 is sharmnaak haar ke parinamswaroop rus ke bhrasht zaar sarkaar ke viruddh asantosh main baari vruddhi hui. 1905 kii roosi kranti kaa yah ek pramukh kaaran tha. 
 1894-95 i. ke china-japan yuddh main vijay ke falswaroop china ke maamle main japan kii ruchi atyadhik bad gai. udhar china kii nirbalata kaa pradarshan hua, jisane pashchimi deshon ko china kii lut-khasot kii ore prerit kiya. is kaary main sabase adhik agrasar rus tha, jo kisi-na-kisi bahaane teevr gati se china main prasar par tula tha. rus kii is lolupata se japan ko badi ashanka hui. aisi sthiti main apane nae mitra britain kii shakti or pratishtha se aashwast hokar usne rus ko chunauti di. rus-japan yuddh isi chunauti kaa parinaam tha. 
 rus or japan ke bich kai kshetron par prabhutv jamaane ke liye ghor tanatin chal rahi thi. isamen manchuriya or korea ko lekar donon main ghor matbhed utpann ho gaya tha or inhi samasyaon ke kaaran donon ke bich yuddh chhidaa. 
 sarvapratham manchuriya kii samasya ne rus tathaa japan main ek-duusare ke prati ghrinaa kii bhaavana ko janm diya, jiskaa antim parinaam yuddh ke rup main hua. china kaa uttari pradesh 'manchuriya' kehalaata he. aarthik sadhano kii drushti se yah kshetra bahut sampann he. koyala, loha or sona yahan prachur maatra main milte hai. aise kshetra par prabhutv sthaapan ke liye rus or japan ke bich sangharsh hona swaabhaavik tha. rus is pradesh ko apane prabhavakshetra main laana chahta tha or iske liye uske paas kai tarah kii yojanaayen thim. 1894 i. ke baad rus ne china kaa paksh liya tha or japan par prabhaav daalkar liyaotung pradesh se japani adhikaar hataane ke liye japan ko baadhya kiya. kuch samay baad rus or china main ek sandhi huin iske anusaar rus ko manchuriya main bladivostoke tak ek hajaar mile lambii rail-line bichaane kaa adhikaar praapt hua. port arthur or uske sameep kaa pradesh pachchis varsh ke liye rus ko patte par mila or yahan roosi sarkaar apane jangi jahaaj surakshit rakhane ke liye kilabandi shuru kar chuki thi. port arthur prashanth mahaasaagar main rus kaa sabase bada sainik adda ban chukaa tha, is kaaran is kshetra main rus kii shakti bahut drudh ho gai thi. manchuriya main railway line ke nirmaan ke liye do companiyon kaa sanghathan kiya gaya tha, jin par rus kaa niyantran tha. in companiyon ke vittiya prabandh hetu ek bank kii sthapana kii gai thi, us par bhi rus kaa hi niyantran tha. rail linon ke nirmaan ke liye bahut-se roosi manchuriya main aa rahe the. in linon kii raksha ke liye rus kii ek vishaal sena bhi is pradesh main rahane lagi thi. 
 manchuriya main rus ke badhate prabhaav se japan bahut adhik chintit ho rahaa tha. vah nahin chahta tha ki is kshetra par rus kaa niyantran sthapit ho jaae. japan swayan manchuriya par apana adhikaar kaayam karnaa chahta tha. japani samrajya ke vistaar ke liye yah bada hi upyukt sthaan tha. china-japan yuddh ke baad japan ke liyaotung pradesh par apana jo adhikaar kaayam kiya tha, uske peeche yahi swaarth chipa hua tha. lekin, rus ke virodh ke kaaran japan ko shimonoseki kii sandhi main sanshodhan sweekaar kar is kshetra par se apana aadhipaty uthaanaa padaa tha. atev, rus or japan ke bich manchuriya par prabhutv sthaapan kii baat ko lekar yuddh avashyambhavi prathit ho rahaa tha. 
 rus or japan ke sangharsh kaa doosraa kshetra korea tha. china-japan yuddh ke baad korea par japan kaa prabhutv kaayam ho sakaa tha. lekin, rus ke hastkshep se japan kii prabhutaa bahut had tak simit ho gai. phir bhi japan ne apane prayaas jari rakhe or korea par apana puraa niyantran kaayam karne kii koshish main juta rahaa. korea kaa raja japaniyon ke in prayaason kaa virodh kar rahaa tha. aisi paristhiti main japani sainikon ne rajmahal par hamalaa kar diya lekin, raja bhaag niklaa or rus kii sena ne use bachaa liya. is par japan rus se bada naaraaz hua. 
 1902-03 i. main rus ne korea main apni kaarywahi or tej kar di. usne yaaluu ke muhane par ek korian bandargah par kabja kar liya, uttari korea ke bandargahon se manchuriya ke sainik addon tak sadaken bana leen tathaa taar kii line daal leen or siol se yahuu tak rail kii patari bichaane kaa theka lene kii koshish kii. japan ne iskaa virodh kiya or july, 1903 i. main rus se duusari sandhi kaa prastaav kiya, jiske anusaar china or korea kii pradeshik akhandta kaa aashwaasan tathaa rus se unmukt dwaar kii niti par chalane kaa vaada maanga. saath hi, vah bhi prastaav kiya gaya ki ukt sandhi dwaara manchuriya main rus ke hit tathaa korea main japan ke vishesh swaarthon kii raksha kii jaae. kintu, rus ne inhen ko maanane se inkaar kar diya. yah baatcheet janvari, 1904 i. tak chalati rahi. 12 janvari ko japani samrat ne aakhri sharten rakhin ki yadi rus, china kii pradeshik akhandta maan le or manchuriya main japan tathaa anya deshon ke vaid kaaryon main baadha na daale or korea ke japani hiton main hastkshep na kare to japan manchuriya ko apane prabhaav kshetra se baahar samajhane ko taiyaar he. jab inkaa koi santeshajanak uttar na aayaa or roosi fujen baraakar purv kii ore jamaa hoti raheen to yuddh avashyambhavi ho gaya. 
 is yuddh kii visheshta yah thi ki ek purvi shakti dwaara ek mahaan europea shakti kii paraajay hui. may, 1904 i. main donon pakshon ke bich bhayankar yuddh hua. japaniyon ne oktober main das dinon tak sha-ho main bhayankar raktapaat kiya. port arthur lambey samay tak japan ke ghere main padaa rahaa. farvari, 1905 i. main mukaden kaa kathin yuddh hua. ant main, japani safal hue or rus ko mukaden chhodana padaa. manchuriya ne bhi japan kaa prabhutv sweekaar kar liya. mukaden kii vijay ke pashchaat sthal par koi yuddh nahin hua, kyonki japan kaa saadhan kam ho gayi the or rus kii himmat post ho chuki thi. rus or japan ke yuddh kaa nirnaayak morcha samudri yuddh tha. isamen atharah hajaar roosi navikon main se baarah hajaar kii jane gayi. japan ke keval ek sau chhattis aadmi maare gaye. roosiyon kii sainyashakti chakanachur ho gai. tatpashchaat america raashtrapati roosevelt kii madhyasthta se donon pakshon ke madhya sandhi ho gai. ise 'portsmouth kii sandhi' kehete hai. 
 5 sitambar, 1905 i. ko portsmouth main hui sandhi ke anusaar nimnlikhit baaten tay kii gayi - 
 rus kii paraajay se japani samrajyavad ke vikaas kaa maarg prashast ho gaya. purvi asia kii raajnneetik main vah ek kadam or aage bad gaya. rus-japan yuddh main japan kii vijay se japan ko chini kshetra main ghus jane kaa acha avasar mil gaya. jabaki purvi asia main rus kaa vistaar ruuk gaya. manchuriya par uskaa naam-maatr kaa adhikaar rahaa. yuddh main japan ne siddh kar diya ki vah sansar kaa ek shaktishaalee raashtra he. isi aadhaar par usne britain se anurodh kiya ki angl-japani sandhi main aise sanshodhan kiye jaaen, jisase japan ko kuch adhik laabh ho. isse bhi mahatvapurn baat yah thi ki korea par se rus ke prabhaav kaa ant ho gaya. ab japan korea main apni icchaanusaar kaam kar saktaa tha. avasar paakar 1910 i. main usne korea ko apane samrajya main shaamil kar liya. is prakaar, korea ko japani samrajya main sammilit karne ke kaary main rus-japan yuddh kaa bada yogadan rahaa. samooche sansar main, visheshkar purvi asia main, japan kii khyaati bad gai. japan kaa utsaah bahut badha or yuddh main vijay ke uparaant usne ugr samrajyavaadee niti apanaayi, jiske falswaroop uskaa vishaal samrajya sthapit hua.
