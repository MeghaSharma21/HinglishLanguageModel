 naag panchami hinduon kaa ek pramukh tyohaar he. hindu panchang ke anusaar sawan maah kii shukla paksh ke panchami ko naag panchami ke rup main manaaya jaataa he. is din naag devtaa yaa sarp kii puja kii jaati he or unhen doodh se snaan karaayaa jaataa he. lekin kahin-kahin doodh pilaane kii parampara chal padi he. naag ko doodh pilaane se pachan nahin ho paane yaa pratyurjata se unki mrityu ho jaati he. shastron main naagon ko doodh pilaane ko nahin balki doodh se snaan karaane ko kaha gaya he.
 nagpanchami ke hi din anekon gaanv va kasbon main kushti kaa aayojan hota he jisamen aasapaas ke pahalwaan bhaag lete hai. gaay, bail aadi pashuon ko is din nadi, talab main le jaakar nahalaaya jaataa he. is din ashtnaagon kii puja kii jaati he.-
 hindu samskruti ne pashu-pakshi, vriksh-vanaspati sabake saath athmiya sambandh jodne kaa praytn kiya he. hamaare yahaan gaay kii puja hoti he. kai bahanen kokila-vrath karti hai. koyal ke darshan ho athwa uskaa swar kaan par pade tab hi bhojan lenaa, aisa yah vrath he. hamaare yahan vrishabhotsav ke din bail kaa pujan kiya jaataa he. vat-savitri jaise vrath main bargad kii puja hoti he, parantu naag panchami jaise din naag kaa pujan jab ham karte hai, tab to hamaari samskruti kii vishistataa parakashta par pahunch jaati he.
 gaay, bail, koyal ityadi kaa pujan karke unke saath atmiyata saadhane kaa ham praytn karte hai, kyonki ve upyogi hai. lekin naag hamaare kis upyog main aata he, ulte yadi kaate to jaan liye bina na rahe. ham sab usase darate hai. naag ke is dar se nagpuja shuru hui hogi, aisa kai log maanate hai, parantu yah manyata hamaari samskruti se susangat nahin lagati.
 naag ko dev ke rup main sweekaar karne main aaryon ke hriday kii vishalata kaa hamen darshan hota he. 'krinvanto vishwamaryam' is garjana ke saath aage badhate hue aaryon ko bhinn-bhinn upasna karte hue anek samoohon ke sampark main aana padaa. vedon ke prabhavi vichaar unke paas pahunchaane ke liye aaryon ko atyadhik parishram karnaa padaa.
 vibhinn samoohon ko upasna vidhi main rahe fark ke kaaran hone vaale vivaad ko yadi nikaal diya jaae to maanav maatr vedon ke tejasvi or bhavy vichaaron ko sweekaar karegaa, is par aaryon kii akhand shraddha thi. isko safal banane ke liye aaryon ne alag-alag punjon main chalati vibhinn devataaon kii puja ko sweekaar kiya or alag-alag punjon ko unhone aatmsaat karke apane main mila liya. in vibhinn pujaaon ko sweekaar karne ke kaaran hi hamen nagpuja praapt hui hogi, aisa lagata he.
 bharat desh krishipradhan desh tha or he. saanp kheton kaa rakshan karata he, isliye use kshetrapal kehete hai. jeev-jantu, chuuhe aadi jo fasal ko nuksaan karne vaale tatv hai, unka naash karke saanp hamaare kheton ko harabhra rakhata he.
 saanp hamen kai mook sandesh bhi detaa he. saanp ke gun dekhne kii hamaare paas gungrahi or shubhagrahi drushti honi chahie. bhagwaan dattatraya kii aisi shubh drushti thi, isliye hi unhen prayek vastu se kuch na kuch sikh mili.
 saanp saamanyatya kisi ko akaaran nahin katata. use pareshaan karne vaale ko yaa chhedane waalon ko hi vah dansataa he. saanp bhi prabhu kaa sarjan he, vah yadi nuksaan kiye bina saralata se jaataa ho, yaa nirupadravi banakar jeeta ho to use maarane kaa hamen koi adhikaar nahin he. jab ham uske praan lene kaa praytn karte hai, tab apane praan bachaane ke liye yaa apana jivan tikaane ke liye yadi vah hamen dans de to use dusht kaise kaha ja saktaa he? hamaare praan lene waalon ke praan lene kaa praytn kya ham nahin karte?
 saanp ko sugandh bahut hi bhaati he. champa ke paudhe ko lipatakar vah rahata he yaa to chandan ke vriksh par vah nivas karata he. kevade ke van main bhi vah phirata rahata he. use sugandh priy lagati he, isliye bhartiya samskruti ko vah priy he. prayek maanav ko jivan main sadgunon kii sugandh aati he, suvicharon kii suvaas aati he, vah suvaas hamen priy honi chahie.
 ham jaanate hai ki saanp bina kaaran kisi ko nahin katata. varshon parishram sanchit shakti yani jehar vah kisi ko yon hi katkar vyarth kho dena nahin chahta. ham bhi jivan main kuch tap karenge to usase hamen bhi shakti paidaa hogi. yah shakti kisi par gussa karne main, nirbalon ko hairaan karne main yaa ashakton ko dukh dene main vyarth na kar us shakti ko hamaara vikaas karne main, duusare asamarthon ko samarth banane main, nirbalon ko sabal banane main kharch karen, yahi apekshit he.
 kuch daivi saanpon ke mastishk par mani hoti he. mani amuly hoti he. hamen bhi jivan main amuly vastuon ko mastishk par chadhaanaa chahie. samaaj ke mukutamani jaise mahapurushon kaa sthaan hamaare mastishk par hona chahie. hamen prem se unki palki uthaani chahie or unke vichaaron ke anusaar hamaare jivan kaa nirmaan karne kaa ahernish praytn karnaa chahie. sarv vidyaon main manirup jo aadhyatm vidya he, uske liye hamaare jivan main anokhaa aakarshan hona chahie. aatmavikas main sahaayak na ho, us gyaan ko gyaan kaise kaha ja saktaa he?
 saanp bill main rahata he or adhikanshtah ekaant kaa seven karata he. isliye mumukshu ko jansamooh ko taalna chahie. is bare main saanp kaa udhaaharan diya jaataa he.
 dev-daanvon dwaara kiye gaye samudr manthan main saadhan rup banakar vasuki naag ne durjanon ke liye bhi prabhu kaary main nimitt banane kaa maarg khulaa kar diya he. durjan maanav bhi yadi sachche maarg par aae to vah saanskrithik kaary main apana bahut bada yoga de saktaa he or durbalata satat khatkati rahane par aise maanav ko apane kiye hue satkarya ke liye zyada ghamand bhi nirmaan nahin hoga.
 durjan bhi yadi bhagavad kaary main jud jaae to prabhu bhi usko sweekaar karte hai, is baat kaa samarthan shiv ne saanp ko apane gale main rakhkar or vishnu ne shesh-shayan karke kiya he.
 samgr sristi ke hit ke liye barasate barsaat ke kaaran nirvasit hua saanp jab hamaare ghar main atithi banakar aata he tab use aashray dekar kritagya buddhi se uskaa pujan karnaa hamaara karttavya ho jaataa he. is tarah naag panchami kaa utsav shravan maheene main hi rakhkar hamaare rishiyon ne bahut hi auchity dikhaaya he.
 puure shravan maah vishesh kar nagpanchami ko dharti khodna nishiddh he. is din vrath karke sanpon ko kheer khilaai va doodh pilaayaa jaataa he. kahin-kahin sawan maah kii krishna paksh kii panchami ko bhi naag panchami manaai jaati he. is din safed camel puja main rakhaa jaataa he.
 pracheen kaal main ek sethji ke saat putr the. saaton ke vivaah ho chuke the. sabase chote putr kii patni shreshth charitra kii vidushi or susheel thi, parantu uske bhai nahin tha.
 ek din badi bahu ne ghar lipane ko pili mitti laane ke liye sabhi bahuon ko saath chalane ko kaha to sabhi daliya or khurpy lekar mitti khodne lagi. tabhi vahaan ek sarp niklaa, jise badi bahu khurpy se maarane lagi. yah dekhakar choti bahu ne use rokte hue kaha- 'mat maaro ise? yah bechaara nirparaadh he.'
 yah sunakar badi bahu ne use nahin maaraa tab sarp ek ore ja baitha. tab choti bahu ne usase kaha-'ham abhi laut kar aati hai tum yahaan se janaa mat. yah kahkar vah sabake saath mitti lekar ghar chali gai or vahaan kaamkaaj main fasakar sarp se jo vaada kiya tha use bhul gai.
 use duusare din vah baat yaad ai to sab ko saath lekar vahaan pahaunchi or sarp ko us sthaan par baitha dekhakar boli- sarp bhaiya namaskara! sarp ne kaha- 'tu bhaiya kah chuki he, isliye tuje chhod detaa hum, nahin to juthi baat kehane ke kaaran tuje abhi das letaa. vah boli- bhaiya mujhase bhul ho gai, uski kshamaa maangti hum, tab sarp bolaa- acha, tu aaj se meri bahin hui or main tera bhai hua. tuje jo maangana ho, maang le. vah boli- bhaiya! meraa koi nahin he, acha hua jo tu meraa bhai ban gaya.
 kuch din vyateet hone par vah sarp manushya kaa rup rakhkar uske ghar aayaa or bolaa ki 'meri bahin ko bhej do.' sabane kaha ki 'iske to koi bhai nahin tha, to vah bolaa- main dur ke rishte main iskaa bhai hoon, bachapan main hi baahar chalaa gaya tha. uske vishwaas dilaane par ghar ke logon ne choti ko uske saath bhej diya. usne maarg main bataaya ki 'main vahiin sarp hoon, isliye tu darana nahin or jahaan chalane main kathinaayee ho vahaan meri puch pakad lenaa. usne kahe anusaar hi kiya or is prakaar vah uske ghar pahunch gai. vahaan ke dhan-aishwarya ko dekhakar vah chakit ho gai.
 ek din sarp kii mata ne usase kaha- 'main ek kaam se baahar ja rahi hoon, tu apane bhai ko thanda doodh pilaa dena. use yah baat dhyaan na rahi or usase garm doodh pilaa diya, jisamen uskaa mukh betarah jal gaya. yah dekhakar sarp kii mata bahut krodhit hui. parantu sarp ke samajhane par chup ho gai. tab sarp ne kaha ki bahin ko ab uske ghar bhej dena chahie. tab sarp or uske pita ne use bahut sa sona, chaandi, jawaharaat, vastra-bhushan aadi dekar uske ghar pahunchaa diya.
 itnaa dher sara dhan dekhakar badi bahu ne irsha se kaha- bhai to bada dhanwaan he, tuje to usase or bhi dhan laana chahie. sarp ne yah vachan suna to sab vastuen sone kii laakar de deen. yah dekhakar badi bahu ne kaha- 'inhen jhaadne kii jhaadu bhi sone kii honi chahie'. tab sarp ne jhaadoo bhi sone kii laakar rakh di.
 sarp ne choti bahu ko hira-maniyon kaa ek adbhut haar diya tha. uski prashansa us desh kii rani ne bhi suni or vah raja se boli ki- seth kii choti bahu kaa haar yahan aana chahie.' raja ne mantri ko hukum diya ki usase vah haar lekar sheeghra upasthit ho mantri ne sethji se jaakar kaha ki 'maharaniji choti bahu kaa haar pahanengi, vah usase lekar mujhe de do'. sethji ne dar ke kaaran choti bahu se haar mangakar de diya.
 choti bahu ko yah baat bahut buree lagi, usne apane sarp bhai ko yaad kiya or aane par prarthana kii- bhaiya ! rani ne haar chin liya he, tum kuch aisa karo ki jab vah haar uske gale main rahe, tab tak ke liye sarp ban jaae or jab vah mujhe lautaa de tab hiron or maniyon kaa ho jaae. sarp ne thik vaisaa hi kiya. jaise hi rani ne haar pahana, vaise hi vah sarp ban gaya. yah dekhakar rani cheekh padi or rone lagi.
 yah dekh kar raja ne seth ke paas khabar bheji ki choti bahu ko turant bhejo. sethji dar gaye ki raja na jane kya karegaa? ve swayan choti bahu ko saath lekar upasthit hue. raja ne choti bahu se poocha- tune kya jaadu kiya he, main tuje dand duungaa. choti bahu boli- rajan ! dhristataa kshamaa kiijie, yah haar hi aisa he ki mere gale main hiron or maniyon kaa rahata he or duusare ke gale main sarp ban jaataa he. yah sunakar raja ne vah sarp bana haar use dekar kaha- abhi pahinakar dikhaao. choti bahu ne jaise hi use pahana vaise hi hiron-maniyon kaa ho gaya.
 yah dekhakar raja ko uski baat kaa vishwaas ho gaya or usne prasann hokar use bahut si mudraaen bhi puraskaar main deen. choti vah apane haar or in sahit ghar laut ai. uske dhan ko dekhakar badi bahu ne irsha ke kaaran uske pati ko sikhaaya ki choti bahu ke paas kahin se dhan aayaa he. yah sunakar uske pati ne apni patni ko bulaakar kaha- thik-thik bataa ki yah dhan tuje koun detaa he? tab vah sarp ko yaad karne lagi.
 tab usee samay sarp ne prakat hokar kaha- yadi meri dharm bahin ke aacharan par andeh prakat karegaa to main use kha loonga. yah sunakar choti bahu kaa pati bahut prasann hua or usne sarp devtaa kaa bada satkar kiya. usee din se nagpanchami kaa tyohaar manaaya jaataa he or striyaan sarp ko bhai maanakar uski puja karti hai.
