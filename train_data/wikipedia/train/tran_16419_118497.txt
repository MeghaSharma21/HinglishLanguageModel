 prashikshuta yaa internship shabd praayah nayaa vyavsaay yaa naukari aarambh karne vaale un mahavidhyalayan chaatro, vishvavidhyalay ke chaatro yaa yuvakon ke liye prayog kiya jaataa he, jo is kshetra main naye utre hote hai or prashikshan ke saath hi vyavsaay aarambh karte hai. inhen hindi main prashikshu bhi kaha jaataa he. intern ek angrezi shabd he, jiskaa shabdic arth he kaid.
 is kriya ko internship kaha jaataa he. yah unke liye ek aisa avasar hota he, jo unke liye aakarshak vyavsaay kii raah ko sugam banaata he. is kaal ke dauraan unhen vyavsaayik kaaryon kaa vyaavhaarik anubhav miltaa he, jo ve ab tak maatr apni pathampustakon main hi padhe hue hote hai. adhikansh niyoktaaon kaa vichaar hota he ki maatr kolizon main padhaayi gayi pathampustakon kii saamagree kaam ke liye us vyaavhaarik dakshata ko utpann karne main puri tarah sakasham nahin rahati, jo kisi pratyaashee ke liye kaarysthal par aavashyak hoti he. unhen vyavhaarik gyaan ke saath hi vishay kii baarikiyon ko samajhane kaa avasar bhi miltaa he. internship kii avadhi main sikhi gai moolbhoot unke bhavishya nirmaan main sahaayak sidhd hoti hai. isi kaaran se internship vyavsaayik kshetra ke navagantukon ke liye atyant upyogi siddh hoti he. is avadhi main intern ganon ko apane samay kaa adhik se adhik bhaag seekhney main lagaana chaiye. internship kii avadhi 6-12 saptaah yaa 6 maah se ek varsh tak ho sakati he.
 kolizon main padhaayi gai pathampustaken or satr ke grihakaarya chaatro ko vaastavik kaarysthiti kaa anubhav dene main aksham rahete hai. inaki kami hi internship dwaara puri kii jaati he. kisi sanghathan main intern ke rup main yah seekhney ko miltaa he ki anya sahakarmi kis tarah vibhinn utpaadon par kaam karte hai. is tarah kaksha main siikhe gaye siddhanton ko vyavhaar main lagu karne kaa avasar miltaa he. vyavsaay kii raah main pehle charan ke rup main internship kaarykram ke tahat vyavsaayik sambandh sthapit karne main bhi unhen kaaphi madad milti he. vyavsaay ke baad ke varsho main yah baat kaaphi laabhadaayak siddh hoti he. saath hi anya saathi intern bhi saath main apane anubhav baantate hai. internship swayan kii kaary paddati, majboot or kamjor paksh ko kshetra vishesh main purnakalik vyavsaay nirmaan se purv seekhney or samajhane kaa svarnim avasar hota he. kaarysthal par kaam karke intern yah samaj pate hai ki ve kis kshetra main behatar kaam kar sakate hai or baad main unhen kis kaam ke liye aavedan karnaa chahie.
 kai aisi companiyaan hoti hai jo navagantukon ko apane yahaan intern rup main rakhti hai or unhen prashikshan detii hai. internship kiye hue logon ko us company main anya ananubhavi pratyaashiyon par variyata di jaati he. praayah interns is aashaa ke saath kisi company main jate hai ki sambhawatah vahiin unki pehali naukari kaa aarambh ho jaae. yah rasta internship kii avadhi main unke pradarshan par nirbhar karata he.
 ek niyokta ke anusaar intarns ke liye teen baton kaa dhyaan rakhana atyaavashyak hota hai. ye hai - ravaiya, praveenta or bartaav. unke anusaar, company main pehle se karyrat anya karmchaariyon ke mukaable swayan ko behatar siddh karne ke liye intern ko sakaaratmak ravaiya darshana chahie.
