 saamaanya rup se shashan sambandhi kaarysanchalan ke liye vyaktigat ikaayiyon par anivaary udgrahan ke rup main kar lagaae jate hai. karon ko saamanyat: rajasvvruddhi kaa hi saadhan mana jaataa he kintu raashtra kii arthniti ko bhi ye prabhavit karte hai. kar lagane kaa uddeshy vikaas kaaryon ke liye dhan ekatra karnaa tathaa yathasambhav raashtra kii vishmata ko dur karnaa he. isiilie jinaki adhik aay he, unhen kam ywaalon kii apeksha adhik maatra main kar dena padataa he.
 shashan kii anya nitiyon ke saamanjasy par aadhaarit karadhaan kaa vyapak uddeshy janata kaa adhikadhik kalyaan karnaa he. tathvik kaaryo ke samyak sampaadan ke liye karon dwaara hi shashan ko aarthik dridhtaa praapt hoti he. saath hi saamaajik or aarthik bhalaai bhi karon dwaara hoti he kyonki kar samaaj main vyaapt atyaadhik aarthik vishmataaon ko kam karte hai, jisase maharghata or yudhkalik apsanchay pravriti ko rokkar raashtra main aarthik dridhtaa sthapit karne main sahyog praapt hota he.
 manushya jati ke itihaas me bahut baad main chalakar shashan ne rajasvvruddhi ke liye karon kaa aashray liya tha, visheshkar aise karon kaa jo uchit rup se lagaae jate the or jinke sambandh main shasit janon kii sahmati le lee jaati thi. shatabdiyon tak saarvajanik kshetron se hi mukhya rup se rajasav kaa sankalan kiya jaataa tha jisamen gharelu upbhog kii vastuon par lagaae gaye utpaadan shulk or videshi vyapaar par lagaae gaye seemashulk kaa sthaan mukhya tha. das, adhinsth, kisaan, vijit tathaa anya visheshadhikaar rahit logon kaa yah kartavya mana jaataa tha ki ve shaskeey varg ke logon kaa shulk aadi se poshan karen. karon ko daastaa ke bandhan ke rup main nahin, apitu swatantry ke chihn ke rup main manyata dena aadhunik yug kii baat he.
 bharat main bhi, pracheen kaal se vartmaan pratyaksh kar pranali kisi na kisi rup main chalati aa rahi he. manusmriti or arthshaastra, donon main anek prakaar ke karon ke sandarbh milte he. manu ne kaha he ki shastron ke anusaar raja kar laga saktaa he. unhone salaah di thi ki karon kaa sambandh, praja kii aay tathaa vyay se hona chahie. manu ne atyadhik karadhaan ke prati raja ko aagaah kiya he ki donon charam simaaon arthath karon ke purna abhaav or had se adhik karadhaan se bachanaa chahie. uske anusaar, raja ko karon kii vasuuli kii aisi vyavastha kerani chahie ki praja karon kii adaayagi karte samay kathinaayee mahasoos na karen. unne kaha tha ki vyapaariyon tathaa kaarigaron ko chaandi or sone ke vyapaar main hone vaale apane laabh kaa paanchvaan hissaa or kisaanon ko apni upaj kaa chatha, aathvaan yaa dasvaan hissaa, apni halaat ke aadhaar par, kar ke rup main bhugtan karnaa chahie. 
 manu dwaara is vishay par die gaye vistrut vishleshan se spasht he ki pracheen samay main bhi ek suniyojit karadhaan pranali astitv main thi. keval yahi nahin, abhinaytaon, nartakon, gayakon or naachne vaali ladakiyon jaise vibhinn virgon ke logon par bhi kar lagaae jate the. karon kii adaayagi, sone ke sikkon, pashuon, anaaj, kachche maal ke saath saath vyaktigat seva pradaan karke bhi kii jaati thi.
 pracheen bharat main karadhaan pranali par tippanee karte hue prasiddh lekhak ke bi sarkaar ne apni pustak 'pracheen bharat main saarvajanik vitt' main likhaa he ki 'pracheen bharat ke adhikansh kar atyaadhik utpaadak the. kar pranali main pratyaksh karon ke saath apratyaksh karon kaa mishran surakshit va lacheela tha, haalanki pratyaksh kar par zyada adhik jor tha. yah kar pranali kaa vyapak aadhaar tha or is ke tahat adhikansh vyakti aate the. karon main vividhta thi or karon kii vyapak vividhta se bahut badi tathaa mishrit aabaadi kii jivan style parilakshith hoti thi.' 
 kautilya ke arthshaastra main, karadhaan pranali ko vaastavik, vyapak or suniyojit vyavastha pradaan kii gai. kautilya dwaara rachit arthshaastra kaa bahut bada bhaag vittiya prashasan sahit vittiya maamalon ko samarpit he. raajnneeti visheshgyon ke anusaar, mauryalin pranali main, jahaan tak krishi kaa sambandh he, bhoomi kaa swaamitv ek prakaar se rajya ke paas tha or bhu-rajasav kii vasuuli, rajya kii aay kaa ek pramukh strot thi. rajya dwaara krishi utpaadan ke ek hisse ko, joki aam-taur par krishi upaj kaa chatha hissaa tha, hi vasuul nahin kiya jaataa tha. vaanik upaj tathaa dhaatuon aadi ke khanan se bhi karon kii vasuuli kii jaati thi. namak kar bhi rajasav kaa ek mahatvapurn strot tha tathaa isaki vasuuli, isaki nikasi ke sthaan par kii jaati thi.
 kautilya ne duusare deshon ke saath kiye ja rahe vyapaar or vaanijya par vistaar se charchaa kii he or aise vyapaar ko badhaava dene ko maury samrajya kii sakriy ruchi main bataaya he. maal ko china, srilanka or anya deshon se aayaat kiya jaataa tha or desh main aaayaatit samast videshi maal par 'vartanam' ke naam se levi lee jaati thi. videshi maal kaa aayaat karne vaale sambandhit vyapaaree dwaara 'darvoday' naamak anya levi kaa bhugtan karnaa hota tha. iske atirikt, kar vasuuli ko badhaane ke liye, sabhi prakaar kii naukaaon par shulk lagaaya gaya tha.
 bharat main 18veen shatabdi ke madhya main angrejon ke aagaman ke purv bhoomikar ke atirikt desh ke bhinn-bhinn bhaagon main bhinn-bhinn prakaar ke pratyaksh kar bhi lagaae jate the. kintu in sab main bhoomikar hi pradhan tha. kuch kaal tak angrejon ne unamem se adhikansh udgrahanon ko jari rakhaa kintu kalantar main unhen band kar diya. ek samay aisa bhi tha jab bhoomikar ke atirikt desh main anya kisi prakaar kaa pratyaksh kar nahin grahan kiya jaataa tha. bharat main san 1860 main pratham baar iskar kii vyavastha kii gai. 1886 main ise bhartiya karpranali kaa sthaayee ang bana diya gaya, kintu iske purv yah shashanvyavastha main utpann hui aarthik kathinaaiyon ke nivaaran ke liye samay samay par alp maatra main hi lagaaya jaataa tha. pratham vishwayuddh ke samay shashan kaa kharch atyaadhik bad jane ke kaaran is kar kaa mahatv bad gaya or rajasvvruddhi kaa yah ek pramukh strot ban gaya. san 1917 main krmanupatik adhikaar tathaa 1918 main adhilabhakar kaa pravartan kiya gaya.
 bharat main iskar lagane or vasuul karne kii paddati ko niyamit rup dene ke liye san 1922 main ek samekit adhinium paarit kiya gaya tha. bhartiya iskar adhinium 1922 kii sangya se gyaat yah adhinium 31 march 1962 tak vyavhaar main rahaa. samay-samay par isamen sanshodhan kiye jate rahe or ant main yah aavashyak ho gaya ki ise badal diya jaae. sitambar, 1961 main raashtrapati ne iskar adhinium 1961 ko apni sweekruti pradaan kar di or 1 april 1962 se is nae adhinium ne san 1922 ke adhinium kaa sthaan le liya.
 iskar ke atirikt kendriya shashan ne chaar anya mukhya udgrahanon kii bhi vyavastha kii he jinke naam hai : sampada shulk 1953, dhanakar 1957, upharkar 1958 tathaa vyaykar 1958.
 uparyukt karon ke atirikt katipay upbhog karon kii vyavastha he jo saamanyat: upabhoktaaon ko adhik mulya ke rup main dene padate hai, yadhyapi aarambhik rup main ye kar utpaadakon tathaa vitarakon par hi lagaae jate hai. is prakaar ke karo ko praaia: 'apratyaksh kar' kaha jaataa he. utpaadan kii vibhinn avasthaaon main sthool aay yaa mulya ke aadhaar par ye kar adhiktar chal karon ke rup main lagaae jate hai, jaise nirmaan kii thok tathaa khudara avasthaaon main vikray evam kray kar. adhik simit roopon main ye kar vilasita kii tathaa bahut si anya vastuon par utpaadan shulk ke rup main lage dikh padate hai. bhartiya sangheey shashan antarprantiy vikray par kendriya vikray kar tathaa bahut si anya samagriyon par utpaadan shulk kaa udgrahan karata he. vibhinn prantiy shashan bhi pradesh kii seemaa ke antargat vikray kii gai vastuon par bikrikar kaa udgrahan karte hai.
 karon ke aadhaar vaa strotaparak vargeekaran ke atirikt atyant mahatvapurn vargikarnon main ek he - utkarshparak, anupatik tathaa apakarshaparak vibhaajan. yah vargeekaran vishuddh aay kii tulana main prabhaavshaalee argh anupaat main bhi vruddhi hoti he arthath jab kisi vyakti kii aay main vruddhi ke saath-saath us aay par nirdhaarit kiye janevaale kar ke pratishat main bhi vruddhi hoti chalati he, tab us sthiti main vah vriddhishil kar he. yah ivruddhi se kar ke pratishat par koi prabhaav na pade to kar anupatik he. jab ivruddhi ke saath kar kaa pratishat nune hota chale tab kar apakarshaparak he. ye sangyaayen vishisht kar evam saamaanya kar vyavastha-donon main vyavhaarya hai. vishisht karon main vyaktigat iskar, mrityukar tathaa upharkar praaia: saarvatrik utkarshparak hai. adhiktar sampatti, vikray tathaa utpaadan sambandhi karon kaa anupatik rup main udgrahan kiya jaataa he kintu vyavhaar main ye kar apakarshaparak hote hai. udhaaharan ke liye adhik aay kii apeksha kam aay par laga 7% kar raashi main adhik he kyonki kam aay par adhik marde kararh hoti hai banisbat adhik aay ke.
 pratyaksh or apratyaksh karon main dikh padanevaala bhed aisa he jo bahut prachlit he. saamanyat: pratyaksh kar us vyakti ko adaa karnaa padataa he jisapar yah lagaaya jaataa he. apratyaksh kar vah he jo vaastavik karadaata yaa to vastuon kaa daam badhaakar dusron se ise vasuulata he yaa phir swayan vastuon kaa kam mulya dekar is kar se mukt rahata he. tab bhi bahut baar yah nishchay kar paanaa bada kathin ho jaataa he ki kar pratyaksh he yaa apratyaksh. vyavhaar main aay, mrityu, uphaar or bhoomi se sambandhit karon ko pratyaksh mana jaataa he. upbhog karon ko saamanyat: apratyaksh mana jaataa he. saadharantaya pratyaksh kar hi daanakshmata ke siddhant par aadhaarit hote hai.
 bharat kii tarah ke sangheey samvidhan main karadhaan kaa adhikaar centre main tathaa pradeshon athwa ikaayiyon main vibhakt kar diya jaataa he. in adhikaron ko drushtigat rakhte hue kuch vastuon par centre kar laga saktaa he or kuch vastuen aisi hoti hai jinpar rajya kar laga sakate hai. udhaaharan ke liye bhartiya samvidhan ke anusaar aay, uphaar, dhan, vyay or sampada se sambandhit kar sangheey shashan dwaara nirdhaarit kiye jate hai tathaa rajya shashan vikray, manoranjan or krishi sambandhi utpaadanon par kar lagaate hai.
 bharat main vyakti, vyavsaay sangh, sanyukt hindu parivaar, vyaktiyon ke samudaay, sthaneey nikaayon or companiyon par iskar adhinium 1961 ke adheen iskar lagane kii vyavastha he. in ikaayiyon ko kuch vishesh sthitiyon ke aadhaar par sthool rup se vasatiparak or vasatirahit in do shreniyon main vibhakt kar diya gaya he. donon par nirdhaarit kiye janevaale kar main bhi bhed he. vasatiparak par karnirdhaaran bharat yaa baahar se hui uski kul aay par kar lagata he jo use bharat ke antargat hui ho. vyaktigat aay par kar utkarshparak hota he; aay ke prayek falak par yah badhata rahata he.
 dhara 10 ke anusaar aay kii kuch maden karadaata kii purna aay main sammilit nahin kii jaatin, isaliye ve karon se bhi mukt hai : jaise : krishi sambandhi aay, chaatravritiyaan aadi. 
 aay ko chah 'madon' vaa shreniyon main vibhakt kiya gaya he - vetanon se aay, jamaa raashiyon par byaaj, makaanon se aay, vyapaar tathaa vyavsaay main munafa yaa laabh, poonji se laabh tathaa anya sadhano se aay. is vibhaajan kaa upyog keval itnaa he ki tatsambandhi niyam unpar lagu kiye ja saken. vibhinn shreniyon kii aay ek saath jod lee jaati he or kul aay par vartulakaar rup se kar kaa nirupan kiya jaataa he. kar kii daren karadaata kii kul aay ko dhyaan main rakhkar nirdhaarit kii jaati hai. kul aay se abhipraay karadaata kii shuddh aay se he, nirdhaarit chhuton ko chhodkar.
 'kar nirupan varsh' ke liye kar kaa nirdhaaran karadaata ko 'purv varsh' main hui aay ke aadhaar par kiya jaataa he. 'karanirupan varsh' se abhipraay us vittiya varshapariman se he jo 1 april se prarambh hota he or aanevaale varsh main 31 march ko samaapt hota he. 'purv varsh' se abhipraay us vittiya varsh se he jo 'nirupan varsh' prarambh hone ke thik purv samaapt hota he.
 adhinium ke ghate ko alag kar dene or aage le jane kii tathaa antarashtriya dohare karadhaan se bachaav kii bhi vyavastha he.
 iskar prashasan kii vyavastha ke liye iskar adhikariyon kii niyukti kii jaati he, jinamein praarambhik hai nireekshak sahaayak ayukta, apiliy sahaayak ayukta tathaa apiliy nyaayaadhikaran. apiliy nyaayaadhikaran ke kisi nirnay ke sambandh main ucch nyaayalay main arji di ja sakati he tathaa jarurat hone par ucchtam nyaayalay main bhi apil kii ja sakati he.
 saamanyat: sabhi karadaataaon se apeksha kii jaati he ki ve kar nirdhaaran varsh samaapt hone ke baad 30 june tak puraa vivaran adhikariyon ke paas bhej den. ye vivaran keval soochnaparak hote hai. vivaranon main di gai yaa uske paas uplabdh kisi bhi anya soochna ke aadhaar par iskar adhikari kar kaa nirdhaaran karata he. yadi iskar adhikariyon ko lage ki kisi vyakti ne vaastavik aay ko athwa aay se sambandhit dastavejon ko chipaaya he, us avasthaa main dastavejon kii jaanch yaa dastavej evam dhanrashi apane adhikaar main karne ke liye unhen adhinium main paryaapt adhikaar die gaye hai.
 sampatti or uttaradhikaar vishyak karon ke nirdhaaran ke liye samvidhan dwaara kendriya shashan ko pradutt vishesh adhikaron ke adheen kendriya shashan ne sampada shulk adhinium paarit kar san 1953 main pratham baar sampada shulk kaa udgrahan kiya tha. yah shulk england main nirdhaarit sampada shulk par aadhaarit he.
 kisi vyakti kii mrityu par uske uttaradhikari ko mili yaa milanevaali sampoorn sampatti ke 'pradhan mulya' par smapda shulk kaa udgrahan kiya jaataa he. yah sampatti chal bhi ho sakati he or achal bhi ho sakati he. pradhan mulya se abhipraay us mulya se he jitne main mrit vyakti kii mrityu ke samay sampati ko khule bazaar main bechaa ja sake. yahan achal sampatti ko antargrahan mahatvapurn he kyonki isse smapda shulk ke antargat anek aisi marde aa jaati hai jo anyathaa is kar ke daayre ke baahar maan lee ja sakati hai. kisi vyakti ke liye pratyaksh yaa pranyas ke madhyam se uttaradhikaar rup main nishchit sampatti avasthaapit maani gai he. sampada shulk adhinium un sabhi vyaktiyon par lagu hota he ¾
 gharelu saamaan, paridhaan, bharat ke baahar sthit achal sampatti aadi bahut si marde dhara 33 ke anusaar shulk se mukt hai. sampada shulk kii dar nirdhaarit karte samay in madon kii gananaa nahin kii jaati. kuch maden aisi hai jinhen yadhyapi sampada shulk se mukt mana gaya he, tathaapi shulk kii dar tai karte samay unhen kul smapda main ginaney kii vyavastha he ). kul smapda par jis dar se kar kaa nirdhaaran kiya jaataa he, usee anupaat main mukt sampatti par jitna kar baithta he, utana kar maaf kar diya jaataa he. 
 adhinium main smapda ke maan main se bahut si anya katautiyon kii bhi vyavastha he, jaise antim sanskaar ke liye. yah katautee sampatti ke us bhaag par laganevaale smapda shulk main kii jaati he jis bhaag par mrit vyakti kii mrityutithi se paanch varsh purv tak purvadhikari kii mrityu ke samay kar kaa udgrahan kiya ja chukaa he ; udhaaharan ke liye is prakaar kii sampatti par laganevaale kar main 100% katautee kar di jaati he yadi uttaradhikari purv mrit vyakti se teen maheene ke andar andar mar jaataa he to kar main 50% kii chhot de di jaati he .
 kendriya shashan ko yah adhikaar he ki vah anya deshon ke saath is prakaar ke parsparik anubandh bana sake jisase kisi vyakti ko bhartiya or videshi smapda karon ke adheen doharaa kar na dena pade .
 smapda shulk kaa prashasan or use ugaahne kaa kaam smapda shulk niyantrakon dwaara sampadit kiya jaataa hai. kendriya shashan dwaara niyukt ye ninyatrak rajasav ke kendriya board kii saamaanya dekharekh main apana kaam karte hai. apiliy niyantrakon ko or apiliy nyaaydhikaran ko apilen sunne kaa adhikaar hota he. iske baad ucch nyaayalay main bhi apil kii ja sakati he.
 mritak ke vaidhanik pratinidhi, jinhen mritak kii mrityu ke baad sampatti milti he tathaa pratyayi, jo mritak kii mrityu ke baad sampatti ke prabandhak banate hai athwa sampatti ke kisi hisse main bhagidaar banate hai unase apeksha kii jaati he ki mritak kii mrityu ke ananthar chah maheenon ke andar andar smapda shulk niyantrak ke paas 'khate' prastut kar den . vivaranon tathaa lekhon se santusht hone par niyantrak shulk kaa nirdhaaran karegaa evam sambhddha vyaktiyon ko maang kii notice degaa jisamen ullikhit samay tathaa sthaan par unhen shulk kii rakam jamaa kar deni chahie.
 nicholas coldor kii sanstutiyon par april, 1957 main pratham baar bharat main shuddh dhan par kar kii vyavastha kii gai thi. cambridge vishvavidhyalay ke coldor mahoday ne bhartiya shashan kii prarthana par bhartiya karpranali kaa adhyayan karne ke baad ukt sanstutiyaan kii thim.
 'mulya nirdhaaran tithi' ko karadaata ke paas kul jitna kar yogya yaa kararh shuddh dhan ho, usee par dhanakar kaa vaarshik udgrahan kiya jaataa he. shuddh dhan se abhipraay he gananaa ke varsh ke antim din karadaata ke paas jitani parisampattiyaan hon, un sabakaa kul mulya. kisi bhi parisampatti kaa mulya vahi mana jayega, jitne main pah parisampatti mulyanirdhaaran tithi ko khule bazaar main bechi ja sake.
 dhanakar keval vyaktiyon ko tathaa avibhajit hindu pariwaron ko hi adaa karnaa padataa he or yah kramik rup se vriddhishil hota he. prarambh main companiyon se bhi is kar kaa samaan dar se udgrahan kiya jaataa tha kintu san 1960-61 se companiyon ko is se mukt kar diya gaya. kargrahan ke uddeshy se in donon ikaayiyon ko sthanik or anivaasee in do bhaagon main vibhakt kar diya gaya he. is vibhaajan kaa aadhaar vahi he jo iskar adhinium dwaara nirdhaarit he. kararhata ke nirdhaaran main rashtriyata kaa bhi vichaar kiya jaataa he. saamanyat: sthanik vyaktiyon se unke vishwavyaapee shuddh dhan ke aadhaar par kar grahan kiya jaataa he. or anya logon se keval unke bharat main sthit ghan ke aadhaar par.
 adhinium main kuch is prakaar kii parisampattiyon kii suchi di gai he jo dhanakar se mukt hai or kararh dhan ke nirdhaaran main jinhen bilkul nahin gina jaataa.
 koi is dhang kii karsandhi vaa samjhaute kii vyavastha nahin he jisase antarrashtriya doharaa karadhaan roka ja sake athwa karadaata ko kuch unmukti di ja sake or na hi adaa kiye gaye videshi shuddh dhan sambandhi kar ke liye akalan kii hi koi vyavastha he jaisi iskar adhinium kii dhara 91 main he. tab bhi saamanyat: sthanik nagarikon ko or avibhajit hindu pariwaron ko videshi shuddh dhan par tathaa anivaasee videshiyon ko deshiy shuddh dhan par 50% riyaayat kii vyavastha adhinium main he.
 saamaanya rup se dhanakar adhinium main di gai prashasan or prakriya sambandhi vyavastha purnat: iskar adhinium main di gai vyavasthaaon kii anusaarini he. iskar vibhaag ke praadhikari hi dhanakar vibhaag kaa kaam dekhte hai. is prakaar iskar adhikari hi dhanakar adhikari he. anya praadhikari hai¾nireekshak sahaayak kamishnar, apiliy sahaayak kamishnar dhanakar kaa kamishnar or sab se upar apiliy nyaaydhikaran. dhanakar adhikari ke nirnay ke sambandh main apiliy sahaayak kamishnar ke paas apil kii ja sakati he¾or vahaan se apiliy nyaaydhikaran ke paas se ucch nyaayalay main le jaai ja sakati hai or vahaan se ucchtam nyaayalay main.
 karadaataaon se yah apeksha kii jaati he ki ve prati varsh 30 june ke purv lekha swayan adhikariyon ke paas bhej den. is sambandh main unhen adhikariyon se kisi prakaar kii soochna kii pratiksha nahin kerani chahie. shuddh dhan kaa ankan karke dhanakar adhikari us dhan par laganevaale kar kaa nirdhaaran karata he. lekhe or dand kaa punarvilokan kiye jane kii bhi adhinium main vyavastha he.
 upharkar adhinium 1958 ke adheen pratham baar bharat main uphaar kar kii vyavastha kii gai thi. yadhyapi yah adhinium 1 april 1958 se vyavhaar main aayaa tha kintu 1 april 1957 ke baad die gaye uphaaron par bhi yah adhinium lagu hota tha. uphaar kar ke pravartan ke purv saamanyat: uphaaron par koi kar nahin lagata tha kintu asann mrityu ke aadhaar par tathaa mrityu ke purv do varsho ke andar die gaye uphaaron par sampada shulk kaa udgrahan kiya jaataa tha. upharkar sampadakar kaa ek aavashyak poorak tha.
 uphaar kii paribhaasha karte hue kaha gaya he ki kisi vyakti dwaara swechha se vidyaman chal athwa achal sampatti kaa anya vyakti ko, mulya kaa vichaar kiye bina, diya janaa uphaar he. yadi denevaala mulya yaa badale main koi vastu praapt karata he to uski tulana main uphaar kaa khule uphaar kaa khule bazaar main jo adhik mulya hoga, usee par kar lagaaya jaataa he .
 hindu avibhajit parivaar, vyaktisamavaay tathaa companiyaan : yadi ye desh main avasthit hai to inaki bharat main sthit achal sampatti tathaa kahin bhi sthit chal sampatti main se die gaye uphaaron par kar udgrahan kii vyavastha he. yadi ye awasi nahin hai, to us sthiti main unki bharat main sthit chal athwa achal sampatti main se die gaye uphaar kararh honge. sarkari companiyaan, dharmarth sansthaayen aadi is dhang ke kuch nishchit samudaayon dwaara die gaye uphaar karmukt hai.
 iskar adhikari hi upharkar kaa bhi prashasan karte hai or isaki prakriya bhi iskar, dhanakar vyaykar kii prakriyaaon se bahut milti julati he. aapatti uthaane, apil karne vasuul karne tathaa dand aadi kii prakriyaayein iskar sambandhi prakriyaaon ke hi samaan hai.
 lagu hone yogya muktiyon kaa laabh uthaane ke baad yadi kisi vyakti ne gat varsh main kararh uphaar die hai, to use chahie ki vah agle varsh ke 30 june tak upharkar sambandhi vivaran adhikariyon ke paas bhej de. kisi bhi sthiti main gruhitha se apeksha nahin kii jaati ki vah vivaran bheje. is prakaar prastut kiye gaye vivaran ke aadhaar par upharkar adhikari karnirdhaaran karata he. yadi uphaar kar chukaane ke purv kisi vyakti kii mrityu ho jaati he to uske vaidhanik pratinidhi par mrit pradaata kii sampatti ke vistaar ke aadhaar par kar chukaane kaa uttardaayitv hoga.
 vyaykar adhinium, 1957 ke adheen bharat main pratham baar april, 1957 se vyaykar kii vyavastha kii gai thi. baad main kar nirdhaaran varsh 1962-63 se yah samaapt kar diya gaya tha kintu 1 april 1964 se ise pun: prachlit kar diya gaya he. ise iskar ke poorak ke rup main mana jaataa he jo sangat bhi he.
 vyaktiyon dwaara tathaa hindu avibhajit pariwaron dwaara vigat varsh main kiye gaye vyay par yah kar vaarshik rup se liya jaataa he. kar pradaata kahan rahata he, uski rashtriyata kya he or uski hansiyat kya he, iskaa dhyaan rakhte hue uske dwaara vishwa main kahin bhi kiye gaye vyay par yah kar lagata he. isamen bharat ke antargat kiya gaya vyay tathaa bhartiya sroton se bharat ke antargat tathaa bharat ke baahar kiya gaya vyay sammilit he. saamanyat: 30,00 rupye tak kii ek maanak moke yaa chhot ke upar ke vyay par yah kar kramash: adhik teji se badhanevaale dhang se lagaaya jaataa he.
 'vyay' kii paribhaasha main bataaya gaya he ki vah dhan athwa dhan ke rup main prayukt anya vastu jo kharch kii gai ho yaa vitarit kii gai aisi koi bhi raashi jiske vyay athwa vitarit kiye jane se vyay karanevaale par kisi tarah kii deyta yaa daayitv aa pade, 'vyay' kii koti main maani jaaegi.
