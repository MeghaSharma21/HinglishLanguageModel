 flying officer nirmalajit singh sekhon bhartiya vaayu sena ke ek adhikari the. bharat-pakistan yuddh 1971 ke dauraan pakistani vaayu sena ke hawaii hamale ke khilaaf srinagar air base ke bachaav main shahid ho gaye the. unhen maranoparant bharat ke sarvocch sainya sammaan paramveer chakra se varsh 1961 se sammanit kiya gaya.
 sekhon kaa janm 17 july 1943 ko ludhiana, punjab, british bharat main hua tha. unke pita kaa naam flite leftinent tarlok singh sekhon tha. unhen 4 june 1967 ko payalat adhikari ke rup main bhartiya vayusena main sammilit kiya gaya tha.
 1971 ke bharat-pakistan yuddh ke dauraan vah bhartiya vayusena kii "da flying bullate" 18veen squadran main kaam kar rahe the. 14 disambar 1971 ko srinagar hawaii adde par pakistan vaayu sena ke epa-86 jet vimaanon dwaara 26veen squadran pieef base peshawar se hamalaa kiya. suraksha tukdi kii kaman sambhalate hue flying officer nirmalajit singh vahaan par 18 net squadran ke saath tainaat the. jaise hi hamalaa hua sekhon apane vimaan ke saath sthiti main aa gaye or tab tak flying laftinent ghumman bhi qamar kas kar taiyaar ho chuke the. airfield main ekadam savere kaafii dhundh thi. subah 8 bajkar 2 minute par chetavanee mili thi ki dushman akraman par he. nirmalasinh tathaa ghumman ne turant apane ud jane kaa sanket diya or uttar kii pratiksha main das second ke baad bina uttar ud jane kaa nirnay liya. thik 8 bajkar 4 minute par donon vaayu sena adhikari dushman kaa saamana karne ke liye aasmaan main the. us samay dushman kaa pehla F-86 sebar jet air field par ghota lagane kii taiyaari kar rahaa tha. air field se pehle ghumman ke jahaaj ne ran ve choda tha. uske baad jaise hi nirmalajit singh kaa net uda, ran ve par unke thik peeche ek bam aakar gira. ghumman us samay khud ek sebar jet kaa peechha kar rahe the. sekhon ne hawa main aakaar do sebar jet vimaanon kaa saamana kiya, inamen se ek jahaaj vahi tha, jisane airfield par bam giraaya tha. bam girane ke baad air field se combat air petrol kaa sampark sekhon tathaa ghumman se tut gaya tha. sari airfield dhuen or dhul se bhar gai thi, jo us bam visphot kaa parinaam thi. is sabake kaaran dur tak dekh paanaa kathin tha. tabhi flite commander squadran leader pathania ko najar aayaa ki koi do hawaii jahaaj muthbhed kii tauyari main hai. ghumman ne bhi is baat kii koshish kii, ki vah nirmalajit singh kii madad ke liye vahaan pahunch saken lekin yah sambhav nahin ho sakaa. tabhi radio sanchaar vyavastha se nirmalajit singh kii awaz sunai padi... 
 "main do sebar jet jahaajon ke peeche hoon...main unhen jane nahin doongaa..."
 uske kuch hi kshan baad net se akraman kii awaz aasapaan main goonji or ek sebar jet aag main jalataa hua girtaa najar aayaa. tabhi nirmalajit singh sekhon ne apana sandesh prasaarit kiya...
 "main mukaable par hoon or mujhe majaa aa rahaa he. mere ird-gird dushman ke do sebar jet hai. main ek kaa hi peechha kar rahaa hoon, doosraa mere saath-saath chal rahaa he."
 is sandesh ke jawaab main squadran leader pathania ne nirmaljit singh ko kuch suraksha sambandhi hidaayat di. iske baad net se ek or dhamaakaa hua jiske saath dushman ke sebar jet ke dhwast hone kii awaz bhi ai. unka nishaanaa phir laga or ek bade dhamaake ke saath doosraa sebar jet bhi dher ho gaya. kuch der kii shanti ke baad flying officer nirmalajit singh sekhon kaa sandesh phir suna gaya. unhone kaha...
 "shaayad meraa jet bhi nishane par aa gaya he... ghumman, ab tum morcha sanbhaalo."
 yah nirmalajit singh kaa antim sandesh tha or vah veergati ko praapt ho gaye.
 flying officer nirmalajit singh sekhon kii is athulaneey veerta va saahas or sarvocch balidaan ke liye bharat sarkaar ne unhen varsh 1972 main maranoparant paramveer chakra kaa sammaan diya.
