 shunagashep aitarey brahman main sthit ek aakhyaan he. iskaa saransh yah he ki jab tak mrityu saamne na aaye tab tak roopaantaran nahin hota. yah aakhyaan maanviya lobh, beimaani or usase upar uthne kii kshamta kii katha he.
 raja harishchandra apni sau raniyon ke baavjood nissantan tha. usne varun devtaa kii upasna kii ki agar mujhe putr prapti ho to pehla putr aapako samarpit karuunga. use ek putr kii prapti ho gai, jiskaa naam rohit rakhaa gaya. lekin raja ne jaise hi putr ko sadeh dekha, uski niyat main khot aa gaya. vah kisi na kisi bahaane rohit ko varun devtaa ko saunpane kii baat taalata rahaa. pita kahin use sachmuch varun dev ko nahin arpit kar den, is dar se rohit jangal main bhaag gaya or harishchandr ne apana pran puraa nahin kiya, isliye varun ne use shaap de diya or vah biimaar ho gaya. 
 bhagyavash jangal main idhar-udhar ghoomte rohit ko ajigart naamak stri ek garib brahman ke paas le ai. usase rohit ne apni kahani kahi. ajigart ke teen bete the - shun:puchh, shun:langool or shun:shape. shun:shape manjhala putr tha or bachapan se hi bahut samajhadaar or vivekwan tha. ajigart ne laalach main aakar rohit se kaha ki sau gaayon ke badale vah apane ek putr ko bechney ko taiyaar he. us putr ko vah apane badale varun devtaa ko saunp kar apni jaan bachaa saktaa he. duusari ore shun:shape ne sochaa, chota bhai maa kaa laadla he, bada bhai pita kaa laadla he, yadi main chalaa jaaun to donon main se kisi ko koi afsos nahin hoga. isliye vah khud hi rohit ke saath jane ko taiyaar ho gaya. varun dev bhi koi kam lobhi nahin the. ve yah soch kar prasann ho gaye ki mujhe apane anushthan ke liye kshatriya balak ke badale brahman balak mil rahaa he jo shreshthatar he. 
 yajna main nar bali kii taiyaari shuru hui, chaar purohiton ko bulaayaa gaya. ab shun:shape ko bali stambh se baandhna tha. lekin iske liye un chaaron main se koi taiyaar nahin hua, kyonki shun:shape brahman tha. tab ajigart or sau gaayon ke badale khud hi apane bachche ko yajna stambh se baandhne ko taiyaar ho gaya. iske baad shun:shape ko bali dene kii baari ai. lekin purohiton ne phir manaa kar diya. brahman kii hatya koun kare? tab ajigart or ek sau gaayon ke badale apane bete ko kaatane ke liye bhi taiyaar ho gaya. jab shun:shape ne dekha ki ab mujhe bachaane vaala koi nahin he, to usne usha devtaa kaa stvan shuru kiya. prayek richa ke saath shun:shape kaa ek-ek bandhan tuutata gaya or antim richa ke saath na keval shun:shape mukt ho gaya, balki raja harishchand bhi shraap mukt ho gaye. isi ke saath balak shun:shape, rishi shun:shape ban gaya, kyonki vah uske liye roopantaran kii ghadi thi.
 kuch or vidwano ke anusaar shun:shape kushiko ke kul me utapann mahaan tapasvi vishwamitra va vishwamitra ke shatru sambar kii putree ugr kii khoi huyi santaan tha jise bharto ke dar se lopamudra ne ajitgart ke paas chipa diya tha. bharto ne ugr ko maar diya. 
 bhartiya samskruti main paidaa hue kisi bhi manushya kaa man yavat jivan trividh eshnaon se baddh – subaddh – rahata he. yah ek nirvivaad hakeekat he. ye teen eshnaon kaa naam he – 1. putraishna, 2. vittaishna or 3. lokaishna. in teenon main se jo vitaishna he, vah manushya-jivan ke vyaavhaarik jivan se naata rakhti he. or jo lokaishna he, vah purvamimasaa-prokt yajyayagadi se praapt honevaale swarglok aadi maranottar lok se sambandh rakhti he. parantu jo putraishna he, vah manushyamaatr kii pruthivilok par sadaiv bane rahane kii shaashvat evam saarvbhaum ichha kaa akatya ankur he. or aisi putraishna main putr evam putree donon abhisht he – yah baat taarkik rup se nihit he. lekin strideh kii prakritik maryaadaaon ke kaaran, strideh kii apeksha purushadeh sabal hone ke kaaran samaaj main purush kaa mahatva badhata gaya he or vishwa main bahushah samaaj purushpradhan aakaarit hota rahaa he. atah manushyamaatr ke man main putraishna jadibhoot ho gai he. atah aitareibrahman main aayi hui shunagashep kii jo katha he vah putraishna-grast janamanas ko ativ suchak rup se maardarshak banati he..
 yadhyapi shunagashep kii katha ko adyavadhi duusare hi pariprekshya main dekhi jaati he. jaise ki – vedakaal main narmedh yag hote the yaa nahin. shunamshepakhyaan main varunadevataa ko koi manushya kaa bali chadhaane kii baat aati he, is liye duniya bhar ke vidwaanon ne ek hi baat ko charchaa kaa bindu banaaya he ki vaidic yajna-yagadi main pashubali ke saath saath manushyon kaa bhi bali chadhaaya jaataa tha ki nahin. - parantu is aakhyaan main antatogatva koi bhi manushya kaa bali to nahin chadhaaya jaataa he. is ke kaaran punarvichaar kii nitant aavashyaktaa he.
 is shunamshepakhyaan ke prarambh main raja harishchandraji ne naarad ko poocha he ki – gyani evam agyani donon prakaar ke log apane oras putr kii kaamana karte he. to mujhe yah bataao ki putr kii kaamana kyon kerani chaiye ? is jigyaasa kaa samaadhaan dete huye naradji ne kaha ki putr to param vyom main bhi jyoti-swaroop hota he. duusari or, is aakhyaan ke ant main kaha gaya he ki kisi bhi raja ke rajbhishek ke prasang main yah aakhyaan kaa paath karnaa chaiye, evam jisko bhi putr kii kaamana ho in logon ko bhi is aakhyaan kaa shravan karnaa chaiye. 
 shunagashep aakhyaan ke is upkram evam upsanhaar ko dhyaan main rakhte huye yadi dekha jaay to is aakhyaan main teen putron evam teen pitaaon kii katha prastut hui he. jaisaa ki – pratham pita kii baat aisi haih- ikshvakuvansh ke raja harishchandr ko so so patniyaan hote huye bhi ve aputra the. parantu in shat-sankhyak vivaahon ke peeche nishchit rup se, chaalak parible ke rup main putraishna hi rahi hogi. naarad ne putr ke hone se jo jo laabh milte he, usko vistaar se bataaya he. usko sun kar harishchandr varunadevataa se kisi bhi kimmat par putr kii yachana karata he. putr ek baar paidaa ho jaay or vah uskaa mukhadarshan karle to vah kritakruty ho jaayegaa. or uske baad vah varun ko putr kii bali chadhaane ke liye bhi taiyaar he. harishchandr ko is shart par putr mil gaya. yahan prastut aakhyaan kii katha se malum hota he ki manushyamaatr main jo putraishna he, vah aadmi ko kadachi andhshraddha main duubo detii he. devataaon ko balidaan de kar putr praapt kiya jaataa he – aisa maananaa ek agyaan he. duusare str par yahan dekha jaataa he ki putr-prapti ke baad pita harishchandr mohandh bhi ho jate he or varun ko balidaan dene ke vaada se baar baar peeche hath karte rahete he. varunadev jab bhi bali maangane ke liye aate he tab ve ek ke baad ek bahaanaa dikhalaate huye apane putr kii bali dene kaa taalte rahete hai.
 jo doosraa pita he vah suyavas kaa putr ajigart he. vah bechaara bhukh se peedit he. uske paas ashrith ke rup main unki patni or teen putr bhi he. bhukh ke asaadhaaran evam aprihaary sankat main funs kar bhi vah apane kisi bhi putr ko bajhaar main bech de vah uchit nahin he. atah vah kutumb ke dhurin hone ke naate swayan hi bik jaay to vahi thik mana jaayegaa. parantu “ sabhi ko apni hi aatma sab se adhik priy hoti he ”- is krur satya ko dhyaan main liya jaay or phir sochaa jaay to shaayad teen main se ek putr ko bech dene kii baat kadachit sahya ban sakegi. isi tarah se, mata-pita kii yugon puraani ek nirbalata bhi kubul kii jaay kii pita ko jyeshthaputra hi priy hota he or mata ko kanishthputra hi adhik priy hota he. to bechaara ‘ tapasvi ’ madhyamputra aisi visham paristhiti main nishchit hi bali kaa bakra ban jaataa he. is tarah, kshudharth pita ajigart raja harishchandr se so gaayon ko le kar, uske badale main ek putr ko bech de to vah kadachit – haan kadachit hi – anichhaa se nyaayik bataaya ja saktaa he. kintu vahi pita apane putr ko yagyeey pashu ke rup main, harishchandr kii yajyashala main baandhane ko taiyaar ho jaay or aise adham krity ke liye duusari so gaayen maang le to vah lobhivriti kaa parinaam hi kaha jaayegaa.
 aakhyaankar mahidas aitarey ne lobh kii paraakaashtha bhi bataayi he. yup ke saath putr shunagashep ko baandhane ke baad pita ajigart apane paapakarm se virat nahin hota he. yajna main shunagashep kaa bali ke rup main jab tak koi vadh nahin karegaa, tab tak yajna puraa nahin hoga. gaanv main se koi bhi chandal aakar ek manushya kaa vadh karne ko taiyaar nahin he. atah shunagashep kaa pita ajigart lobhavshaat is paapakarm ke liye taiyaar hota he. usne teesri so gaayon ko maang kar le lee. tathaa nirdayata-purvak apane hi putr kaa vadh karne ke liye nangi talwaar lekar uth chalata he. - yah chitra ek laalchee pita kii nirghrinata ko udghaatit karata he. darshanashastron main jo shad ripu ke rup main ginaye gayi he – kaam, krodh, mad, moh, lobh or matsar – unamem se uttarottar ripu kaa balwattar hona mana gaya he. arthath pahele kamadi chaar ripuon se paanchava lobh naamak ripu adhik balvan he. is drushti se dekha jaay to duusare prakaar ke pita ne lobhagrast hokar, keval pitrumaryada kaa hi bhang nahin kiya he. parantu maanavmaryada kaa bhi atikaraman karke paapmarg par sudur tak nikal gaya he.
 tisare pita ke rup main rishi vishwamitra he, jinke ek-so ek putr the. unke hotrutv main shunagashep kaa yajna main bali dena nishchit hua tha. unhone apane sammukh dayaneey dasha main bandhe hue shunagashep ko yagyeey-pashu ke rup main dekha he. unki dayaneey manoyatnaa evam nihsahaayta bhi pratipal dekhi he. or vikat paristhiti main devon kii upasna kaa maarg pakadnevaala, swayan hi apana uddharak banakar mrityu-pash main se chhutne kaa prayaas karanevaala dhairyavan shunagashep unhon ne baariki se dekha he. prajapati, agni, savita, varun, vishwedeva, asvins, indra or ushaa – sabhi vaidic devataaon ko shunagashep apane mantrabal se kramshah pratyaksh karata jaataa he. unase baatcheet bhi karata he. aisa sachcha vidyavan brahmanputra kis rishi ko pasand nahin aayegaa ? 
 rishi vishwamitra ne aise shunagashep ko hi apni viraasat – gyanrashi – ko sambhalanevaala samajha. or man hi man shunagashep ko apane putr ke rup main usko sweekaar liya. vishwamitra ek pita ke rup main gungnata vyakti the. unhon ne apane pratham pachaas putron ko bulaayen or shunagashep ko jyeshtha-bandhu ke rup main swikaarne ko kaha. parantu un putron ne pitru-ajna nahin maani. atah vishwamitra ne un pachaason ko ‘ aputra ’ jaahir kar diye. ve rishi-sampatti ke daay bhaag se vanchit ho gayi. is ke baad, jo madhuchhnda naamak ikyanavaan putr tha or unke jo sabhi anuj the, unhon ne shunagashep ko apana jyeshtha bhrata maan liya. phir vishwamitra rishi ne shunagashep ko “ devraat ” namase uddhoshit kiya. putraishna rakhanevaale manushyon ko chaiye ki ve pehele vishwamitra jaise gungnata pita bane. vishwamitra ne apane shatadhik putron kii apeksha se shreshth putr ke rup main is mantradrashtaa shunagashep ko hi pasand kiya he or usko apane putr ke rup main bhi sweekaar liya he – yah baat bady suchak he. yadi aisa putr mila ho to hi naarad ne jo kaha tha ki – “ putr param vyom main bhi jyoti hota he, ”- vah charitaarth ho saktaa he, anyathaa nahin.
 is aakhyaan main raja harishchandr, daridr ajigart evam rishi vishwamitra jaise teen pitaaon kii tulana kerani aavashyak banati he, vaise hi teen prakaar ke putron kii bhi tulana karne yogya he. jaisaa ki – pahela he raja harishchandr kaa putr rohit. vah apane pita ke prastaav kaa virodh karata he or pitru-ajna ko thukraa kar, praanon kii raksha karne ke liye grihatyag karke van main vicharan karne lagata he. is ke baad pita ko jalodar naamak rog hua he – aisa sun kar, pitruvatsalya se prerit ho kar vah ghar waapas aane kaa nirnay karata he. parantu maarg main indradev mil gayi, uske kehane main aa jaataa he or vah baar baar dusron ke kehane main aakar van main waapas laut jaataa he. 
 in shabdon se indra ne jo upadesh diya tha, iskaa fal yah aata he ki harishchandr ke putr rohit ko van-vicharan ke dauraan, teen putron ko saath main lekar ann kii talash main ghum rahe ek daridr pita ajigart mil gaya. rohit ne raajputr hone ke kaaran, rajalakshmi ke jor par, arthath baap-kamai ke jor par, daridr vyakti ke ek deen-hin putr ko kharid kar apane saath main le kar rajmahal main waapas aata he. rajkumaar rohit ne man main aisa soch rakhaa he ki is daridr-brahmanputra kaa bali de kar, varun ke pash se pita ko vah mukt kara legaa or apane aap ko bhi maut se mukti mil jaayegi. - yahan par indra ke kahene main aakar baar baar van-vicharan karte rahete rohit kaa, pahele ek anirnaayak manobalavaale putr ke rup main parichay miltaa he or baad main, swaarthee tathaa baap-kamai kaa ashrayan lenevaale raajputr ke rup main parichay miltaa he. sansar main yah pehele prakaar kaa putr he.. 
 sansar main jo duusare prakaar kaa putr hota he, vah rishi vishwamitra ke agraj 50 putron hai. ve vishwamitra jaise mantradrashtaa pita kii bhi ajna maanate nahin he. pita kii vivekbuddhi kii avhelnaa karanevaale in putron ne paitruk-viraasat kho di or shaapit bhi huye. parinamtah ve samaaj main dasyuon jaisaa jivan jeene lagate he. ikyanavaan madhuchhnda naamak putr or unke anuj 50 bhratri-samooh ne pita kii ajna maan lee. vishwamitra kii drushti main vishwaas karanevaale in putron ne shunagashep ko apane jyeshtha bhrata ke rup main sweekaar kar liya..
 tisare prakaar kaa jo putr sadaiv spruhaniya hota he, vah he shunagashep. puure aakhyaan ko padh kar lagata he ki vah kshudha-peedit vyakti jarur tha, parantu nity vidya-vyasang karne vaala putr tha. kyonki varun ke pash se mukt hone ke liye jo mantra rugveda ke chaturth mandal or pancham mandal main aaye huye he in sab ko vah acchhee tarah se jaanata tha. saath main vah swayan bhi, pratham mandal main sangruhit anek mantron kaa drashtaa rishi bhi he. at ev vah rishi vishwamitra kii drushti main spruhaniya putr ban jaataa he. vishwamitra ko apane hi 101 orasaputra the. kintu unako shunagashep jaisaa mantra-drashtaa putr na hone kaa afsos tha. atah vah apane orasputron ko bula ke shunagashep ko jyeshtha-bandhu ke rup main swikaarne kii ajna detaa he. unki drushti main shunagashep jaisaa putr hi sangrahya evam spruhaniya he.
 vishwamitra ne puri yajyakriya ke dauraan dekha he ki shunagashep sahi arth main devraat he. agni, varun, indra, asvins, vishwedeva evam ushaa ityadi devataayen hi unki sampatti – raati – the or usee ke bal upar usne apni mukti haansil kii he. 
 yahan par, shunagashep vidya-vyasangi hone ke kaaran amuk mantra jaanata he yaa naye mantra dekh saktaa he – itnaa hi kahana paryaapt nahin he. usne to apane pita kaa paap bhi unke munh par kah diya he. arthath shunagashep satya kaa aparoksh darshan bhi kar saktaa he or pita ke sammukh khada rahe kar vah bataa bhi saktaa he. vahi uski mahanata he. aise satya ko bolne vaale ko hi varun pash se mukt karata he, duusare ko nahin. kyonki varun to neetimatta kaa evam rut kaa paalak dev kaha gaya he. atah vah satyaniti ke drashtaa shunagashep ko bandhan se mukt kar detaa he. aisa satyavaktaa putr hi pitaaon ke liye param vyom main jyoti swaroop ban saktaa he. or aise putr kii hi kaamana rakhni chaiye. arthath putraishna bhi vivekadrushti se niyantrit honi chaiye. 
 is tarah se shunamshepakhyaan kaa marmoddhatan ho jane ke baad, is aakhyaan kaa upsanhaar bhi turant samaj main aa jaataa he ki - 1. kisi bhi raja ke abhishek-prasang main is aakhyaan kaa paath karwaane kii soochna kyun di gai he ?. rajya kaa vaaris praapt karne ke liye andhshraddha-grast hona anuchit he. 2. tathaev, putr kii ichha rakhanevaalon ko bhi is aakhyaan kaa pathshravan karnaa chaiye – aisa jo upsanhaar main kaha gaya he vah bhi purvokt teen tarah ke putron ko thik se samaj lene ke liye hi he..
 yahan aanushanbik rup se yah bataanaa bhi jaruri he ki is aakhyaan ke upakrmopsanhaar ko dekhte hue - “ vedakaal main narbali diya jaataa tha ki nahin ? ”    jaisi charchaayen saare sansar main azdin tak hoti rahi he, parantu vah charchaa bhrantadisha main chal rahi he – aisa pratiti hota he. 
 ab prastut abhinav drushti se dekha jaay to putraishna se peedit is sansar ko shunagashep kaa sandesh yahi he ki stribhrun-hatya se virat hone kaa avasar aa gaya he. koi bhi putree maatpita ko narak main nahin le jaati he or sab ke sab putr param vyom main le janevaali sachhee jyoti nahin ban sakate he..
