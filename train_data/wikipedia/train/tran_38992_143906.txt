 swayan prakaash hindi sahityakar hai. ve mukhyatah hindi kahanikar ke rup main vikhyath hai. kahani ke atirikt unhone upanyaas tathaa anya vidhaon ko bhi apni lekhnee se samrudh kiya he. ve hindi sahitya ke kshetra main saathottaree peedi ke baad ke janavaadee lekhan se sambaddh rahe hai.
 aajeevika ke liye mecanical ejineering, shiksha se em.e. tathaa piech.di. evam katha-lekhan kii ek lambi samarpit pari se sambaddh swayan prakaash kaa jivananubhav bahuaiami rahaa he.
 1969 main pehali kahani likhane vaale swayan prakaash isse pehle kavitaayen likhte the or manchon par saswar kavy paath bhi karte the. unke pita ajmer main rahete the. vahiin prasiddh kathakaar ramesh upaadhyaay kii sohabat main unhone kahani likhnaa prarambh kiya. unke rachana-sanskaron par apane nanihaal indore ke urvar vaataavaran kaa bhi gaharaa asar he jahaan chandrakant devtale, homi daaji or si ke naidu jaise sitare paridrishy main the. yahan unka bachapan beetaa tha. baad main ajmer se hi unki pehali pustak bhi prakashit hui. ek kathakaar ke rup main unki visheshta thi kahani kaa janavaadee swabhaav or kala kii aisi baarik bunaavat ki anubhavvaad bhi munh dekhtaa rah jaae. 'suraj kab nikalegaa' rajasthan ke marwar ilaake main 70 ke dashak main aayi baadh par likhi gayi kahani thi jise ek akhabaari soochna kii tarah unhone grahan kiya or kala ke rup main jisaki prastuti aaj bhi is tarah chaunkaati he ki pathak bhul na sake.
 rajasthan unki kahaniyon main bolta he. unke deshi paatr apane rup-rang-abha main apane buniyadi bhashaa-sanskaar kabhi nahin bhoolatey. unki kahani padhane se adhik sunne kii chiz hoti he to uskaa kaaran yahi he ki kahan kaa jaateey swabhaav unhone praytn purvak arjeet kiya he. aisa hansataa-khilakhilaataa gadhy ki usamen chhipi soddesyata kabhi tairti hui na dikhaai de. vichaardhaara kaa aisa sateek prayog ki pathak ko kahani kii parinti asahaj na lage. yah kaushal har kahanikar ke paas nahin hota. swayan prakaash ne jab kahaniyaan likhnaa prarambh kiya tha tab hindi kahani nayi kahani ke abhootpurv ullas ke baad kahani-aandolanon kii araajaktaa ke boj se charmara rahi thi. kisim-kisim ke andolanon ne pathakon ko kahani se dur kar diya tha. us daur main kashinath singh, asgar vajahat, sanjeev, pankaj bisht, udai prakaash, arun prakaash jaise kathakaron ke saath swayan prakaash ne kahani ko phir janavaadee tevar diye. kahani maano sajiv ho uthi or paatr apane gaanv-dehaat kii bhashaa-boli main apane dukh-dard saajha karne lage. swayan prakaash is daur main madhyavarg kii shakti or sambhaavnaaon ko dekh rahe the or use bakhubi abhivyakt kar rahe the. is varg kii kamiyon-kamajoriyon or chhadam ko ughaadna unhen aata tha lekin is varg se unki ummid samaapt nahin ho gayi thi. unki kahaniyaan 'teesri chitthee' yaa 'babuji kaa antim bhaashan' bharat ke vishaal madhyavarg ke prati aashaa kaa ujaas hi to hai.
 unhone rajasthan main rahete hue bhinmaal se apane mitra mohan shrotriy ke saath laghu patrika 'kyon' kaa sampadan-prakaashan kiya to 'phinics', 'chouboli' or 'sabakaa dushman' jaise naatak bhi likhe. unka prasiddh upanyaas 'bich main vinay' bhinmaal ke parivesh par hi likhaa gaya he. isse pehle ve apane sainya jivan ke anubhavon par ek upanyaas 'jalte jahaaj par' likh chuke the. idhar ke varshon main unki rachanashiltaa main parivartan hue or unhone badal rahe bhartiya samaaj ko apane lekhan main dekhne-samajhane kii bharpoor koshish kii. unka upanyaas 'eendhan' bhumandalikaran kii vrihad parighatna kaa bhartiya samaaj par pad rahe prabhaavon kaa adhyayan karne vaala pehla hindi upanyaas he to uttar aadhunik ho-halle ke bich kahani ko theth jan-saamaanya tak jodne ke prayaas main unhone 'jangal kaa dah', 'gauri kaa gussa', 'babulal taili kii naak' or 'kaan-daanv' jaisi kahaniyaan likhin. 
 apni naukari ke dauraan ve kuch varshon tak chittorgarh main rahe the. tab ve hindustan zinc limited main adhikari the. yahan rahete hue unhone apana upanyaas 'eendhan' likhaa tha. ek taraf desh bhar main nijeekaran or udaarikaran kaa shor tha vahiin khud unhone saarvajanik kshetra ke apane upkram hindustan zinc limited kaa nijeekaran dekha. 'jo bachaa rahaa' kaa chittorgarh adhyay is nijeekaran kii ghatana kaa hindi sahitya main kiya gaya pehla or ekmaatr ankan he.
