 premuchandottar upanyaaskaaron main janendrakumar kaa vishisht sthaan he. vah hindi upanyaas ke itihaas main manovishleshnatmak parampara ke pravartak ke rup main maanya hai. janendra apane paatro kii saamanyagati main sookshm sanketon kii nihithi kii khoj karke unhen bade kaushal se prastut karte hai. unke paatro kii charitrik visheshtaayen isi kaaran se sanyukt hokar ubhartee hai. janendra ke upanyaason main ghatnaon kii sanghatnatmakataa par bahut kam bal diya gaya miltaa he. charitron kii pratikriyaatmak sambhaavnaaon ke nirdeshak sutara hi manovigyaan or darshan kaa aashray lekar vikaas ko praapt hote hai.
 janendra kumaar kaa janm 2 janvari san 1905, main aligarh ke kodiyaganj gaanv main hua. unke bachapan kaa naam anandilal tha. inaki mukhya dein upanyaas tathaa kahani he. ek sahitya vichaarak ke rup main bhi inkaa sthaan maanya he. inke janm ke do varsh pashchaat inke pita kii mrityu ho gai. inaki mata evam mamaa ne hi inkaa paalan-poshan kiya. inke mamaa ne hastinapur main ek gurukul kii sthapana kii thi. vahiin janendra kii praarambhik shiksha-diksha hui. unka namakaran bhi isi sanstha main hua. unka ghar kaa naam anandi laal tha. san 1912 main unhone gurukul chhod diya. privet rup se metric pariksha main baithne kii taiyaari ke liye vah bijanour aa gaye. 1919 main unhone yah pariksha bijanour se na dekar punjab se uteern kii. janendra kii ucch shiksha kaashi hindu vishvavidhyalay main hui. 1921 main unhone vishvavidhyalay kii padhai chhod di or congress ke asahyog andolan main bhaag lene ke uddeshy se dilli aa gaye. kuch samay ke liye ye lala lajpat raay ke 'tilak skool of politics' main bhi rahe, parantu ant main use bhi chhod diya.
 san 1921 se 23 ke bich janendra ne apni mata kii sahaayta se vyapaar kiya, jisamen inhen safalataa bhi mili. parantu san 23 main ve nagpur chale gaye or vahaan raajnneetik patron main samvaadadaata ke rup main kaary karne lage. usee varsh inhen giraftaar kar liya gaya or teen maah ke baad chhot gaye. dilli lautne par inhone vyapaar se apane ko alag kar liya. jeevika kii khoj main ye kalkatte bhi gaye, parantu vahaan se bhi inhen niraash hokar lautnaa padaa. iske baad inhone lekhan kaary aarambh kiya. 24 disambar 1988 ko unka nidhan ho gaya. 
 upanyaasah 'parakh', 'sunita', 'tyaagptr', 'kalyani', 'vivart', 'sukhada', 'vyateet' tathaa 'jayavardhan' .
 kahani sangrahah 'phaansi', 'vaatayan', 'neelam desh kii rajakanya', 'ek raat', 'do chidiyaan', 'paajeb', 'jaisandhi' tathaa 'janendra kii kahaniyaan' .
 niabandh sangrahah 'prastut prashn', 'jad kii baat', 'purvoday', 'sahitya kaa shrey or prey', 'manthan', 'soch vichaar', 'kaam, prem or parivaar', tathaa 'ye or ve' .
 anudit granthah 'mandalini', 'prem main bhagwaan', tathaa 'paap or prakaash' .
 sah lekhanh 'tapobhumi' .
 sampadit granthah 'sahitya chayan' tathaa 'vichaarvallari' . 
 jainendra apane path ke anuthe anveshak the. unhone premachand ke saamaajik yatharth ke maarg ko nahin apanaaya, jo apane samay kaa rajmarg tha. lekin ve premachand ke vilom nahin the, jaisaa ki bahut se sameekshak siddh karte rahe hai; ve premachand ke poorak the. premachand or jainendra ko saath-saath rakhkar hi jivan or itihaas ko uski samagrata ke saath samajha ja saktaa he. jainendra kaa sabase bada yogadan hindi gadhy ke nirmaan main tha. bhashaa ke str par jainendra dwaara kii gai tod-phod ne hindi ko taraashne kaa abhootpurv kaam kiya. jainendra kaa gadhy na hota to agyeya kaa gadhy sambhav na hota. hindi kahani ne prayogshiltaa kaa pehla paath jainendra se hi siikhaa. jainendra ne hindi ko ek paardarshee bhashaa or bhangima di, ek nayaa tevar diya, ek nayaa `sintex' diya. aaj ke hindi gadhy par jainendra kii amit chhap he.--rabindra kaaliya janendra ke praayah sabhi upanyaason main darshanik or aadhyatmik tatwon ke samavesh se duruhata ai he parantu ye saare tatv jahaan-jahaan bhi upanyaason main samavisht hue hai, vahaan ve paatro ke antar kaa srijan prathit hote hai. yahi kaaran he ki janendra ke paatr bahya vaataavaran or paristhitiyon se aprabhavit lagate hai or apni antarmukhi gatiyon se sanchalit. unki pratikriyaayein or vyavhaar bhi praayah inhen gatiyon ke anuroop hote hai. isi kaa ek parinaam yah bhi hua he ki janendra ke upanyaason main charitron kii bharmaar nahin dikhaai detii. paatro kii alpsankhya ke kaaran bhi janendra ke upanyaason main vaiyaktik tatwon kii pradhanta rahi he.
 krantikarita tathaa aatankvadita ke tatv bhi janendra ke upanyaason ke mahatvapurn aadhaar he. unke sabhi upanyaason main pramukh purush paatr shashakt kranti main aasthaa rakhte hai. bahya swabhaav, ruchi or vyavhaar main ek prakaar kii komalta or bhirutha kii bhaavana liye hokar bhi ye apane antar main mahaan vidhvansak hote hai. unka yah vidhwanskaari vyaktitv nari kii premavishyak asweekrutiyon kii pratikriya ke falswaroop nirmit hota he. isi kaaran jab ve kisi nari kaa thodaa bhi aashray, sahanubhuti yaa prem pate hai, tab tuutakar gir padate hai or tabhi unka bahya swabhaav komal ban jaataa he. janendra ke nari paatr praayah upanyaas main pradhanta liye hue hote hai. upanyaaskaar ne apane nari paatro ke charitra-chithran main sookshm manovaigyanik drushti kaa parichay diya he. stri ke vividh roopon, uski kshamtaaon or pratikriyaaon kaa vishwasaneey ankan janendra kar sake hai. 'sunita', 'tyaagptr' tathaa 'sukhada' aadi upanyaason main aise anek avasar aae hai, jab unke nari charitra bheeshan maansik sangharsh kii sthiti se guzare hai. nari or purush kii apurnataa tathaa antarnirbharta kii bhaavana is sangharsh kaa mul aadhaar he. vah apane prati purush ke aakarshan ko samajhati he, samarpan ke liye prastut rahati he or poorak bhaavana kii is kshamta se aalhadit hoti he, parantu kabhi-kabhi jab vah purush main is aakarshan moh kaa abhaav dekhati he, tab kshubdh hoti he, vyathit hoti he. isi prakaar se jab purush se kathorta kii apeksha ke samay vinamrata paati he, tab yah bhi use asay ho jaataa he.
