 eklavya mahabharat kaa ek paatr he. vah hiranya dhanu naamak nishad kaa putr tha. eklavya ko apratim lagan ke saath swayan sikhi gai dhanurvidya or gurubhakti ke liye janaa jaataa he. pita kii mrityu ke baad vah shringber rajya kaa shaasha bana. amaatya parishad kii mantranaa se usne na keval apane rajya kaa sanchaalan karata he, balki nishad bheelon kii ek shashakt sena or nausena gathit kar ke apane rajya kii simaaon kaa vistaar kiya.
 mahabharat main varnit katha ke anusaar eklavya dhanurvidya seekhney ke uddeshy se dronacharya ke ashram main aayaa kintu nishadputra hone ke kaaran dronacharya ne use apana shishy bananaa sweekaar nahin kiya. niraash ho kar eklavya van main chalaa gaya. usne dronacharya kii ek murti banaai or us murti ko guru maan kar dhanurvidya kaa abhyaas karne laga. ekagrachitt se sadhana karte huye alpakaal main hi vah dhanurvidya main atyant nipun ho gaya. ek din pandav tathaa kaurav rajkumaar guru dron ke saath akhet ke liye usee van main gayi jahaan par eklavya ashram bana kar dhanurvidya kaa abhyaas kar rahaa tha. rajkumaron kaa kutta bhatak kar eklavya ke ashram main ja pahunchaa. eklavya ko dekh kar vah bhunkane laga. kute ke bhunkane se eklavya kii sadhana main baadha pad rahi thi atah usne apane baanon se kute kaa munh band kar diya. eklavya ne is kaushal se baan chalaaye the ki kute ko kisi prakaar kii chot nahin lagi. kute ke lautne par kaurav, pandav tathaa swayan dronacharya yah dhanurkaushal dekhakar dang rah gaye or baan chalaane vaale kii khoj karte hue eklavya ke paas pahunche. unhen yah jaanakar or bhi aashcharya hua ki dronacharya ko maanas guru maanakar eklavya ne swayan hi abhyaas se yah vidya praapt kii he.
 katha ke anusaar eklavya ne gurudakshina ke rup main apana angutha katkar dronacharya ko de diya tha. iskaa ek sankethik arth yah bhi ho saktaa he ki eklavya ko atimedhaavi jaanakar dronacharya ne use bina anguthe ke dhanush chalaane kii vishesh vidya kaa daan kiya ho. kehete hai ki angootha cat jane ke baad eklavya ne tarjani or madhyamaa anguli kaa prayog kar tir chalaane laga. yaheen se teerandaji karne ke aadhunik tareeke kaa janm hua. nihsandeh yah behatar tarika he or aajkal teerandaji isi tarah se hoti he. vartmaan kaal main koi bhi vyakti us tarah se teerandaji nahin karata jaisaa ki arjuna karata tha.
 sukhsagar ke saujany se
 
