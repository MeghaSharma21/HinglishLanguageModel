 manushya ko vidhipradutt anek adhikaar praapt hai. manushya jati, samay samay par, un adhikaron ke pravartan ke liye anek vidhik upayon kii udbhaavna karti ai he. bharat main vidhik upayon kaa sthool vibhaajan do shreniyon main kiya ja saktaa he - 
 sanvaidhik upachaar sanvidhi dwaara pradutt hote hai tathaa sanvaidhanik upayon kaa udgamasthal samvidhan he. 
 bhartiya samvidhan kaa tritiy khand samvidhan dwaara shasit prayek vyakti ko kuch adhikaar pradaan karata he. rajya ko yah shakti praapt he ki samaaj ke kalyaan ke liye vah in adhikaron ke upbhog kaa viniman kare. in sanvaidhanik adhikaron main se anek adhikaar anya likhit samvidhanvaale deshon dwaara bhi sweekrut hai. par bharat kaa samvidhan is vishay main apratim he kyonki in adhikaron ke pravartan ke upaay bhi usamen spashtatya nirdisht hai. hamaare samvidhan kii dhara 32 yah udghoshan karti he ki samvidhan ke tritiy khand dwaara pradutt adhikaron ke pravartan ke liye sarvocch nyaayalay ke samaksh nirdhaarit niyamanusaar yachika prastut kii ja sakati he. is prakaar yah upachaar samvidhan dwaara pratyaabhoot he. ukt dhara kii hi upadhara sarvocch nyaayalay ko yah adhikaar pradaan karti he ki vah adhikaron ke pravartan ke liye bandi pratyakshikaran pradesh, paramadesh, nishedhadesh, adhikarprichha pradesh tathaa utpreshan sahit kisi prakaar kaa pradesh, nirdesh athwa aadesh jari kar saktaa he. samvidhan kii dhara 226 dwaara rajya ke ucch nyaayalay ko yah adhikaar praapt he ki vah nirdesh, aadesh tathaa pradesh kaa nirgam keval samvidhanpradutt adhikaron ke pravartan ke liye hi nahin, apitu "kisi anya uddeshy ke liye" bhi kar saktaa he.
 in upachaaron kaa uddeshy manushya ke vidhik adhikaron ke pravartan ke liye shighrata tathaa mitvyayitapurna upaay pradaan karnaa he jisase ye adhikaar vidhayika tathaa karypalika ke hastkshep se mukt rahen.
 bhartiya samvidhan kii dhara 32 tathaa 226 main ullikhit pradeshon tak hi sarvocch nyaayalay tathaa ucch nyaayalay ke upachaaratmak adhikaar simit nahin hai, apitu ve aavashyaktaanusaar koi aadesh, nirdesh tathaa pradesh bhi jari kar sakate hai. is prakaar ye upachaaratmak pratibandh paryaapt vyapak tathaa aseemit hai. aisa avasar upasthit hone par jabaki ukt pradesh rajya ke avaidh krity ke viruddh, vyakti ke adhikaron ke pun: sthaapan main aksham ho, tab nyaayalay kisi anya aadesh pradeshaadi kii avatarana karne ke liye bhi swatantra he. upyukt maamalon main, yadi nyaayalay uchit samajhe to, vah ghoshnaayen karne ke liye bhi swatantra he. sarvocch nyaayalay bhartiya seemaa ke antargat kisi bhi adhikari ke naam aadesh, nirdesh athwa pradesh jari kar saktaa he. ucch nyaayalay ke adhikaar uski kshetreey seemaa tak hi simit hai.
 ucch nyaayalay dwaara nirgamit aadesh athwa pradesh, sampidhanpradutt moulik adhikaron ke pravartan ke liye athwa "anya kisi uddeshy ke liye" jari kiye jate hai. "anya kisi uddeshy ke liye" is ansh kii vyakhya karte hue sarvocch nyaayalay ne yah nishkarsh nikaala he ki is shakti kaa prayog ucch nyaayalay "anya vidhik adhikaron" ke pravartan ke liye hi kar saktaa he. at: spasht he ki sanvaidhanik tathaa anya vidhik adhikaron ke pravartan ke atirikt anya kisi adhikaar ke pravartan ke liye ucch nyaayalay sambhavat: apni shakti kaa prayog nahin karegaa. falat: naitik adhikaron ke pravartan ke liye nyaayalay is shakti kaa prayog nahin kar saktaa.
 bhartiya samvidhan kii dhara 32 antargat sarvocch nyaayalay ke samaksh, moolbhoot adhikaron ke upbhog main baadha pramanit kiye jane ke baad nyaayalay apni shakti kaa prayog karne ke liye baadhya he, jabaki duusari ore ucch nyaayalay samvidhan kii dhara 226 ke anusaar uski shakti uske vivek ke adheen he tathaa katipay avasaron par uskaa prayog nahin kiya jaataa. yadi kathith aaptitaj avaidh kaary dwaara yachikadaata ko koi pratyaksh haani na hoti ho to ucch nyaayalay apni shakti kaa prayog na karne ke liye bhi swatantra he. isi prakaar yadi yachikadaata ke liye anya upyukt vaikalpik maarg uplabdh he, yadi vah chhalyukt bhaavana se nyaayalay main upasthit hota he athwa yadi vah anaavashyak pramaad kaa doshi he, to in dashaon main saadhaarant: nyaayalay yachikadaata ko anutosh pradaan karnaa asweekaar kar degaa. nyaayalay un dashaon main bhi hastkshep karnaa asweekaar kar degaa jabaki vaanchit hastkshep ke parinamahin tathaa anaavashyak hone kii sambhaavna ho. un avasaron kii vistrut talika dena sarvatha asambhav he jin dashaon main ucch nyaayalay apni shakti kaa prayog karnaa asweekaar kar saktaa he. prayek maamle kii paristhiti, prakruti uddeshy tathaa shakti ke vistaaray ko drushtigat rakhkar hi nyaayalay apane nyaayik vivek kaa prayog karegaa.
 saamanyat: maamle se pratyaksh rup te sambandhit vyakti hi sarvocch nyaayalay athwa ucch nyaayalayon se unki shakti ke prayog kii yachana kar saktaa he kintu yah niyam sarvatha nirapavaad prathit nahin hota.
 samvidhanpradutt moolbhoot adhikaron ke pravartan ke liye nyaayalay dwaara jari kiye janevaale nirdesh, aadesh athwa pradesh rajya ke naam jari kiye jate hai. samvidhan kii dhara main rajya kii vyakhya karte hue kaha gaya he ki sansad tathaa kendriya sarkaar, rajya sarkaar evam rajya vidhaan mandal, bhartiya seemaantagat sthit athwa bhartiya shashan ke adhinsth kaary karanevaale sabhi sthaneey athwa anya adhikarigan rajya kii paridhi main aate hai. bandi pratyakshikaran us vyakti vishesh ke naam bhi jari kiya ja saktaa he jisaki avaidh hiraasat main koi vyakti bandi ho. raashtrapati tathaa rajyapal ke aadhikarik kaaryon ke viruddh koi nirdesh, aadesh athwa pradesh jari nahin kiya ja saktaa he jisaki avaidh hiraasat main koi vyakti bandi ho. raashtrapati tathaa rajyapal ke aadhikarik kaaryon ke viruddh koi nirdesh, aadesh athwa pradesh jari nahin kiya ja saktaa. samvidhan kii dhara 329 ke anusaar bhartiya sansad athwa rajya-vidhaan-mandal ke nirvachan se sambandhit adhikari kii chunaav sambandhi aajnaaon main ucch nyaayalay hastkshep nahin kar saktaa. isi prakaar samvidhan kii 122 tathaa 212 veen dhaaraon ke anusaar sansad tathaa vidhanmandalon ke viruddh, unki aantarik gatividhiyon ke maarg main baadha upasthit kar unki aantarik kaarywahiyon kii aniyamitata tathaa vaidhata avaidhta kii jaanch ke sambandh main koi aadesh ucch nyaayalay jari nahin kar saktaa.
 samvidhan ke antargat banaae gaye kanoonon dwaara sarvocch tathaa ucch nyaayalayon kii shaktiyon ko simit nahin kiya ja saktaa. nyaayalayon kii shakti kii samaapti athwa unamem nunata keval samvidhan main sanshodhan karne ke pashchaat hi kii ja sakati he. athwa samvidhan kii dhara 359 ke anusaar raashtrapati moolbhoot adhikaron kaa nyaayalayon dwaara pravartan sthagit kar saktaa he. saransh yah ki yuddh athwa bahya akramanakal main yaa desh kii athwa desh ke kisi bhaag kii suraksha khatre main daalanevaale kisi grihasankat ke samay moolbhoot adhikaron kaa nyaayalay dwaara pravartan sthagit kiya ja saktaa he. par aise samay main bhi ucch nyaayalayon ke adhikaar pravartan kii shakti - moolbhoot adhikaron ke pravartan kii shakti ko chhodkar - akshunn rahati he.
 in pradeshon kaa namakaran angl vidhi par aadhaarit he. 
 ukt pradeshon main sarvaadhik mahatvapurn he bandi pratyakshikaran pradesh . iskaa vaastavik arth he "bandi ko sasharir nyaayalay main prastut kiya jaae". yah pradesh kisi vyaktivishesh athwa karagaar kii hiraasat main niruddh bandi ke vyaktiswatantry kii suraksha ke liye mahatvapurn astr he. is pradesh dwaara nyaayalay bandi vyakti ko apane samaksh upasthit kiye jane kaa aadesh detaa he or uske nirodh ke kaarnon kii chaanbin karata he. yadi nyaayalay is nishkarsh par pahunchataa he ki bandi kaa nirodh avaidh tathaa anauchitypurna he, to us dasha main use nirmukt kar diya jaataa he.
 is pradesh kaa upyog antarrashtriya pratyrpan kii vaidhata kii jaanch, sashastr sena athwa nausena dwaara bandi banaae gaye vyaktiyon kii nirmukti, videshiyon ke desh se nishkasana yaa nirvaasan ko rokane, tathaa karagaar athwa vyakti vishesh kii hiraasat main avaidh rup se niruddh vyakti kii nirmukti ke liye hota he.
 yah pradesh nyaayalay dwaara aadhikarik rup se jari kiya jaataa he kintu vah ise prakrutya jari nahin karata . pradesh ke jari kiye jane kii sweekruti tabhi pradaan kii jaati he jab ki praarthi halafname dwaara sambalit yachika main yah pradarshit kare ki uskaa nirodh avaidh tathaa anuchit he. yachika swayan praarthi dwaara athwa usase sambandhit kisi anya vyakti dwaara prastut kii ja sakati he.
 nirodh kii vaidhata kii chaanbin bandi ke nirodhak dwaara nyaayalay ke samaksh prastut kiye jane kii tithi ko kii jaati he.
 paramadesh kaa arth he "hamaara aadesh he." angldesh main paramadesh nyaayalay ke queens bench divijan dwaara kisi adhikari, nigam athwa neeche kii adaalaton ke naam jari kiya jaataa he. isamen is baat kii spasht ajna hoti he ki "pradesh main nirdisht kaary kaa yathochit sampadan kiya jaae kyonki vahi uskaa niyatkarm athwa kartavya he."
 pradesh main nirdisht ajna kisi kaary ke liye jane athwa usase virat hone se sambhddha hoti he. yah pradesh ek saamaanya vaidhik kartavya ke pravartan ke liye jari kiya jaataa he or iskaa prayog prasanvidajanya kartavyon ke pravartan ke liye nahin hota. iskaa prayog vahaan bhi nahin kiya jaataa jahaan isht kaary kisi adhikari ke vivek par nirbhar hota he. kintu us avasthaa main jab vivekadhikaar kisi kartavya ke saath sanlagn ho, nyaayalay uske sampadan ke liye aadesh de saktaa he. kimbahuna, yadi adhikarivishesh apane vivekadhikaar kaa prayog karte samay kinhin anaavashyak vishyon par dhyaan detaa he athav aavashyak vastuon par dhyaan nahin detaa to in dashaon main nyaayalay ukt adhikari ke aadesh ko radd karte hue us vishay par punarvichaar karne kaa aadesh de saktaa he. paramadesh us avasthaa main bhi jari kiya jaataa he jab koi adhikari apni kaarysima kaa atikaraman athwa apane adhikaron kaa durupyog karata he.
 nishedhadesh nimnatar nyaayalayon, nyaayaadhikrnon athwa nyaayik kalp adhikariyon ke naam jari kar unhen apni adhikarsima ke ulanghan se virat hone athwa prakritik nyaay ke siddhanton kii avhelnaa na karne kaa aadesh diya jaataa he. udhaahranswaroop, is pradesh dwaara kisi nyaayadhish ko us vaad vishesh kii sunwaayee se virat rahane kaa aadesh diya ja saktaa he jisamen nyaayadhish kaa vyaktigat swaarth sanlagn ho. nishedhadesh us avasthaa main bhi jari kiya ja saktaa he jab yachikadaata ke samaksh vaikalpik maarg hote hue bhi nyaayadhish dwaara kiya gaya simolanghan spasht ho.
 adhikarprichha pradesh, saarvajanik adhikari ke pad par asin vyakti ke naam jari kar usase yah prashn kiya jaataa he ki kin pramaanon ke dwaara vah ukt pad par asin rahane ke adhikaar kaa samarthan karata he or kin pramaanon ke aadhaar par yah nishchit kiya jaae ki us pad par asin rahane kaa vaastavik adhikaar use praapt he.
 yah pradesh prakrutya jari nahin kiya jaataa. ise jari karne ke purv nyaayalay yachikadaata ke charitra or lakshya kii jaanch bhi kar saktaa he.
 utpreshnadesh nishedhadesh kii hi bhanti ek atyant pracheen pradesh he jiske dwaara angl nyaayalay kaa "queens bench divijan" nyaayaadhikrnon tathaa kalp nyaaydhikaranon kii kaarywahiyon ko niyantrit kiya karata tha. is vicitra namakaran kaa rahasy yah he ki iske latin praaroop ke liye yah aavashyak tha ki anveshnic kaarywahiyon ko samraji ke samaksh prastut kiye jane ke purv unka "queens bench divijan" dwaara pramanikaran ho jaae.
 utpreshnadesh tabhi jari kiye jate hai jab ki nyaayaadhikaran, athwa kalp nyaayadhikaaran ke aadesh unki shaktiseema kaa atikaraman karte hon, prakritik nyaay ke siddhanton kii avhelnaa karte hon athwa vidhaan ke kisi aise bhram se dooshit hon jo unamem spasht dikhaai padate hon .
