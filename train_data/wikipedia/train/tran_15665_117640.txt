 vaidyanath mandir, devgarh dwadash jyotirling main ek jyotirling kaa puranakalin mandir he jo bharatvarsh ke rajya jharkhand main atiprasiddh devgarh naamak sthaan par avasthit he. pavitra tirth hone ke kaaran log ise vaidyanath dham bhi kehete hai. jahaan par yah mandir sthit he us sthaan ko "devgarh" arthath devataaon kaa ghar kehete hai. baidhnath jyotirling sthit hone ke kaaran is sthaan ko devgarh naam mila he. yah jyotirling ek siddhapitha he. kaha jaataa he ki yahan par aane waalon kii sari manokamanaayen purna hoti hai. is kaaran is ling ko "kaamana ling" bhi kaha jaataa hai.
 is ling kii sthapana kaa itihaas yah he ki ek baar rakshasraj ravan ne himalay par jaakar shivaji kii prasannataa ke liye ghor tapasya kii or apane sir kaat-katkar shivlinga par chadhaane shuru kar diye. ek-ek karke nau sir chadhaane ke baad dasavaan sir bhi kaatane ko hi tha ki shivaji prasann hokar prakat ho gayi. unhone uske dason sir jyon-ke-tyon kar diye or usase vardaan maangane ko kaha. ravan ne lanka main jaakar us ling ko sthapit karne ke liye use le jane kii ajna maangi. shivaji ne anumati to de di, par is chetavanee ke saath di ki yadi maarg main ise prithvi par rakh degaa to vah vahiin achal ho jayega. antatogatva vahi hua. ravan shivlinga lekar chalaa par maarg main ek chitabhumi aane par use laghushanka nivritti kii aavashyaktaa hui. ravan us ling ko ek ahir ko thama laghushanka-nivritti karne chalaa gaya. idhar us ahir se use bahut adhik baari anubhav kar bhoomi par rakh diya. phir kya tha, lautne par ravan puri shakti lagaakar bhi use na ukhaad sakaa or niraash hokar murti par apana angutha gadaakar lanka ko chalaa gaya. idhar brahma, vishnu aadi devataaon ne aakar us shivlinga kii puja kii. shivaji kaa darshan hote hi sabhi devi devataaon ne shivlinga kii vahiin usee sthaan par pratisthapana kar di or shiv-stuti karte hue waapas swarg ko chale gayi. janashruti va lok-manyata ke anusaar yah vaidyanath-jyotirlig manovanchit fal dene vaala he.
 devgarh kaa shabdic arth he devi-devataaon kaa nivas sthaan. devgarh main baba bholenath kaa atyant pavitra or bhavy mandir sthit he. har saal sawan ke maheene main sravan mela lagata he jisamen lakhon shraddhalu "bol-bam!" "bol-bam!" kaa jayakaara lagaate hue baba bholenath ke darshan karne aate he. ye sabhi shraddhalu sultanganj se pavitra ganga kaa jal lekar lagbhag sau kilometre kii atyant kathin paidal yatra kar baba ko jal chadhaate hai. 
 mandir ke sameep hi ek vishaal talab bhi sthit he. baba baidhnath kaa mukhya mandir sabase purana he jiske aasapaas anek anya mandir bhi bane hue hai. baba bholenath kaa mandir maan parvati ji ke mandir se judaa hua he.
 baidhnath dham kii pavitra yatra shravan maas main shuru hoti he. sabase pehle tirth yatri sultanganj main ekatra hote hai jahaan ve apane-apane paatro main pavitra gangaajal bharte hai. iske baad ve gangaajal ko apni-apni kaanvar main rakhkar baidhnath dham or basukinath kii ore badhate hai. pavitra jal lekar jate samay is baat kaa dhyaan rakhaa jaataa he ki vah paatr jisamen jal he, vah kahin bhi bhoomi se na sate. 
 vasukinath apane shiv mandir ke liye janaa jaataa he. vaidyanath mandir kii yatra tab tak adhuri maani jaati he jab tak vasukinath main darshan nahin kiye jate. yah mandir devgarh se 42 kilometre dur jarmundi gaanv ke paas sthit he. yahan par sthaneey kala ke vibhinn roopon ko dekha ja saktaa he. iske itihaas kaa sambandh nonihat ke ghatwal se joda jaataa he. vasukinath mandir parisar main kai anya chote-chote mandir bhi hai.
 baba baidhnath mandir parisar ke pashchim main devgarh ke mukhya bazaar main teen or mandir bhi hai. inhen baiju mandir ke naam se janaa jaataa he. in mandiron kaa nirmaan baba baidhnath mandir ke mukhya pujari ke vanshajon ne kisi jamaane main karavaaya tha. prayek mandir main bhagwaan shiv kaa ling sthapit he.
 bharat ke 12 jyotirlingon main jharkhand ke devgarh jile main sthit vaidyanath jyotirling shaamil he. vishwa ke sabhi shiv mandiron ke sheersh par trishul laga dikhta he magar vaidyanathdham parisar ke shiv, parvati, lakshmi-narayan va anya sabhi mandiron ke sheersh par panchashul lage hai. kaha jaataa he ki ravan panchashul se hi apane rajya lanka kii suraksha karata tha. chunki vaidyanath jyotirling ko lanka le jane ke liye kailash se ravan hi lekar aayaa tha par vidhaataa ko kuch or hi manjuur tha. jyotirling le jane kii shartt yah thi ki bich main ise kahin nahin rakhana he magar dev yoga se ravan ko laghushanka kaa teevr veg asahansheel ho gaya or vah jyotirling ko bhagwaan ke badale hue charvaahe ke rup ko dekar laghushanka karne laga. us charvaahe ne jyotirling ko jameen par rakh diya. is tarah charvaahe ke naam vaidyanath par vaidyanathdham kaa nirmaan hua.
 yahan prativarsh mahashivaratri se 2 dinon purv baba mandir, maan parvati va lakshmi-narayan ke mandiron se panchashul utaare jate hai. is dauraan panchashul ko sparsh karne ke liye bhakton kii bheed umad padati he. jaisaa ki neeche ke chitron main aapako dikhaai padegaa. vaidyanathdham parisar main sthit anya mandiron ke sheersh par sthit panchshulon ko mahashivaratri ke kuch dinon purv hi utaar liya jaataa he. sabhi panchshulon ko neeche laakar mahashivaratri se ek din purv vishesh rup se unki puja kii jaati he or tab sabhi panchshulon ko mandiron par yatha sthaan sthapit kar diya jaataa he. is dauraan baba va parvati mandiron ke gathbandhan ko hataa diya jaataa he. mahashivaratri ke din nayaa gathbandhan kiya jaataa he. gathbandhan ke laal pavitra kapade ko praapt karne ke liye bhi bhakton kii bheed umad padati he. mahashivaratri ke dauraan bahut-se shraddhalu sultanganj se kaanvar main gangaajal bharkar 105 kilometre paidal chalakar or ‘bol bam’ kaa jaighosh karte hue vaidyanathdham pahunchate hai. 
