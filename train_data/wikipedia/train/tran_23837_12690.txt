 frank log pashchimi europe main basane vaali or ek pashchimi jarmaini bhashaa bolne vaali jati thi. teesri sadi isvi main inke qabeele rin nadi ke uttarpurvi bhaag main rahete the. us samay is puure kshetra par roman samrajya kaa qabza tha or inaki aapas main jhadpen hoti rahati thim. ek salia naamak franki upashakha kii romanon ke saath mitrataa thi or unka apana rajya tha. jab roman samrajya kaa suryaast ho gaya to, lagbhag paanchavi sadi isvi main, salian frinkon kaa ek merovinji naamak rajkul tezi se aadhunik frans ke adhiktar kshetra par haaavee ho gaya or unka rajya armbh hua.
 samay ke saath-saath frank shabd kaa koi vishesh jaateey arth nahin rah gaya, lekin inhi frinkon kii vajah se hi "frans" kaa naam "frans" padaa tha. madhya-purv main rahane vaale logon ke liye pashchimi europe ke saare logon kaa naam frank pad gaya. dhire-dhire yahi shabd hindi main bhi pravesh kar gaya, jis vajah se bhartiya upmahadweep main europe ke logon ko "firanki" yaa "firangi" bulaayaa jane laga. arabi bhashaa main aaj bhi europe ko "firanja" bulaate hai.
 anya jatiyon kii tarah, frankon ne bhi apni jaateey utpatti ke bare main kuch mithyaayein banaai jinhen sach nahin mana ja saktaa. san 727 main likhe "liber historiye frankorum" ke anusaar pracheen yunaan ke kshetra main, troy kii haar ke baad, lagbhag 12,000 trogen vahaan se kooch kar ke uttari europe aa gaye or frank jati unhi se shuru hui. isi kahani kaa ek rup "fredegaar kaa varnan" main miltaa he, jiske anusaar is samooh main kabhi ek frankiyo naam kaa raja hua, jisapar is jati kaa naam frank padaa. isi tarah kii katha hamen duusari sabhyataaon main bhi milti hai - jaise rome kaa naam romulus naamak raja par padaa or bharat kaa naam bharat naam ke raja par.
 "tabula peutingeriana" naamak roman varnan main likhaa he ke lagbhag san 50 isvi main franko kaa ek chamaavi naam kaa qabeela rin nadi ko paar kar ke roman ilaake main daakhil ho gaya. yah itihaas main frankon kaa pehla zikr he. samay ke saath-saath roman samrajya kamazor hota gaya or franki qabeele avasar paakar alag-alag kshetron par dhaava bolte rahete the. san 250 main ek franki dal roman kshetra main ghuste-ghuste spain tak ja pahunchaa or vahaan par uthal-puthal machane laga. roman sena ko unhen hataane main lagbhag das varsh lage. san 357 main frankon kii salia upashakha kaa ek raja roman-niyantrit dharti par aayaa or bas gaya. agle saal hi, roman samrajya ne sarkari str par unhen apana sandhi-mitra maan liya.
 paanchavi shatabdi tak bahut se chote-chote franki rajya ban chuke the. clovis pratham naam ke franki raja ne in sab ko jeet liya or saare 509 main franko kaa raja ban gaya. uske dada kaa naam merowech tha or usee se is kul kaa naam merovinji padaa. clovis kii patni isaai thi or clovis ne uskaa dharm apana liya, jis se frankiyon kaa isaikaran shuru ho gaya. clovis ke chaar putr the or usne unamem apana rajya baant diya. aage chalakar un putron ne bhi apane putron main apane rajya baante. in sab bhaaiyon main kheenchaatani ubhari jis se merovinji rajkul khandit ho gaya. san 613 main, clothar dwitiya ne phir se frankiyon ko ekatrit kiya or uske putr dagobart pratham ne bhi sainya safaltaayen pai. lekin dagobart ke baad ke raja kamazor the. 687 main lade gaye tartri ke yuddh ke baad to yah naubat aa gayi ke rajya vastav main raja ke mahal kaa sevapramukh chalaa rahaa tha. yah sevapramukh bilkul raajaaon kii tarah kaam karne lage.
 737-743 ke kaal main sevapramukh sharl martel naam kaa ek vyakti tha. us samay spain par musalamaani raaj tha or ve frans ko apane kabje main lene kii koshish kar rahe the. 732 main sharl martel ne tuur ke yuddh main muslim sena ko haraakar khyaati praapt kii. usee ke pepai naamak putr ne san 751 main merovinji raaj khatm kiya or swayan ko raja ghoshit kar diya. is nae rajkul ko karolingi kaha jaataa he. is kul kaa sab se prasiddh samraat sharalamen tha. usne apane samrajya kaa naam "pavitra roman samrajya" rakhaa. iskaa vaise roman samrajya se kuch lenaa-dena nahin tha. usne keval apane aap ko vishaal pracheen roman samrajya kaa vaaris jatalane ke liye aisa kiya.
 aage chalakar, sharalamen ke do poton ne aapas main grih yuddh ladaa, jiskaa ant main jaakar yah nateeja hua ke franki samrajya ko do hisson main baanta gaya: pashchimi frankia or purvi frankia . in donon rajyon main simavarti kshetron ke liye ladaaiyaan hoti raheen. franki pahchaan samay ke saath-saath lupt ho gayi, lekin francisi or german pahachaanon ne do bhinn rashtron or samskritiyon kaa rup dhaaran kar liya. pashchimi frankia ke frank vahaan kii sthai gallo-roman jatiyon main samaa gaye or unki bhashaa samay ke saath franki bhashaa se bhinn latini kii vanshaj francisi bhashaa ban gai. kuch itihaaskaar frans or germany kii pratham vishwayuddh or dwitiya vishwayuddh main apane simvarti ilaaqon par hui ladaaiyon ko isi purvi or pashchimi frankia kii kheenchaatani ke silsile kii aadhunik kadiyaan maanatein hai.
 
 
