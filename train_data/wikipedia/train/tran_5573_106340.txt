 saraswati ek puranic nadi jisaki charchaa vedon main bhi he. rugveda main saraswati kaa annavati tathaa udakvati ke rup main varnan aayaa he. yah nadi sarvada jal se bhari rahati thi or iske kinare ann kii prachur utpatti hoti thi. kehete hai, yah nadi punjab main sirmurrajya ke parvatiy bhaag se nikalakar ambala tathaa kurukshetra hoti hui karnal jila or patiala rajya main pravisht hokar sirsa jile kii drushdwati nadi main mil gai thi. pracheen kaal main is sammilit nadi ne raajapootaana ke anek sthalon ko jalsikt kar diya tha. yah bhi kaha jaataa he ki prayag ke nikat tak aakaar yah ganga tathaa yamuna main milakar triveni ban gai thi. kalantar main yah in sab sthanon se tirohit ho gai, phir bhi logon kii dharna he ki prayag main vah ab bhi ant:salila hokar bahati he. manusanhita se spasht he ki saraswati or drushadwati ke bich kaa bhubhag hi brahmavart kehalaata tha.
 saraswati nadi puranic hindu granthon tathaa rugveda main varnit mukhya nadiyon main se ek he. rugveda ke nadi sookt ke ek mantra main saraswati nadi ko 'yamuna ke purv' or 'sutluj ke pashchim' main bahati hui bataaya gaya he uttar vaidic granthon, jaise tandya or jaimineey brahman main saraswati nadi ko marusthal main sookhaa hua bataaya gaya he, mahabharatamen bhi saraswati nadi ke marusthal main 'vinaashan' naamak jagah par vilupt hone kaa varnan aata he. mahabharat main saraswati nadi ke plakshavati nadi, vedasmriti, vedavati aadi kai naam hai. mahabharat, vayupurana adi main saraswati ke vibhinn putron ke naam or unase jude myth praapt hote hai. mahabharat ke shalya-parv, shanti-parv, yaa vayupurana main saraswati nadi or dadhichi rishi ke putr sambandhi myth thode thode antaron se milte hai unhen sanskrit mahakavi banbhatta ne apane granth 'harshcharit' main vistaar de diya he. vah likhte hen- " ek baar baarah varsh tak varsha na hone ke kaaran rishigan saraswati kaa kshetra tyaag kar idhar-udhar ho gaye, parantu mata ke aadesh par saraswati-putr, saraswatey vahaan se kahin nahin gaya. phir sukaal hone par jab tak ve rishi waapas laute to ve sab veda aadi bhul chuke the. unke aagrah kaa maan rakhte hue saraswatey ne unhen shishy rup main sweekaar kiya or punah shrutiyon kaa paath karavaaya. ashwaghosh ne apane 'buddhacharit'kavy main bhi isi katha kaa varnan kiya he. dasvin sadi ke jane maane vidwaan rajasekhar ne 'kavyamimasaa' ke tisare adhyay main kavy sambandhi ek myth diya he ki jab putr prapti kii ichha se saraswati ne himalay par tapasya kii to brahma ne prasann ho kar uske liye ek putr kii rachana kii jiskaa naam tha- kavypurush. kavypurush ne janm leti hi mata saraswati kii vandana chand vaani main yon kii- he mata!main tera putr kavypurush teri charan vandana karata hoon jiske dwaara samoochaa vaanmay arthrup main parivartit ho jaataa he..."
 rugveda tathaa anya puranic vaidic granthon main diye saraswati nadi ke sandarbhon ke aadhaar par kai bhu-vigyaani maanate hai ki haryana se rajasthan hokar bahane vaali maujuuda sukhi hui ghagghar-hakaraa nadi pracheen vaidic saraswati nadi kii ek mukhya sahaayak nadi thi, jo 5000-3000 isa purv puure pravaah se bahati thi. us samay sutluj tathaa yamuna kii kuch dharaaen saraswati nadi main aa kar milti thim. iske atirikt do anya lupt hui nadiyaan drushtaavadi or hiranyavati bhi saraswati kii sahaayak nadiyaan thim, lagbhag 1900 isa purv tak bhugarbhi badlaav kii vajah se yamuna, sutluj ne apana rasta badal diya tathaa drushtaavadi nadi ke 2600 isa purv suukh jane ke kaaran saraswati nadi bhi lupt ho gayi. rugveda main saraswati nadi ko nadeetama kii oopaadhi di gayi he. vaidic sabhyataa main saraswati hi sabase badi or mukhya nadi thi. isro dwaara kiye gayi shodh se pataa chalaa he ki aaj bhi yah nadi haryana, punjab or rajasthan se hoti hui bhumigat rup main pravaahman he.
 saraswati ek vishaal nadi thi. pahaado ko todatii hui nikalati thi or maidaanon se hoti hui arab sagar main jaakar villin ho jaati thi. iskaa varnan rugveda main baar-baar aata he. kai mandalon main iskaa varnan he. rugveda vaidic kaal main isamen hameshaa jal rahata tha. saraswati aaj kii ganga kii tarah us samay kii vishaltam nadiyon main se ek thi. uttar vaidic kaal or mahabharat kaal main yah nadi bahut kuch suukh chuki thi. tab saraswati nadi main pani bahut kam tha. lekin barsaat ke mausam main isamen pani aa jaataa tha. bhugarbhi badlaav kii vajah se saraswati nadi kaa pani ganga main chalaa gaya, kai vidwaan maanate hai ki isi vajah se ganga ke pani kii mahima hui, bhuuchaal aane ke kaaran jab jameen upar uthi to saraswati kaa pani yamuna main gir gaya. isliye yamuna main saraswati kaa jal bhi pravaahit hone laga. sirf isiilie prayag main teen nadiyon kaa sangam mana gaya, jabaki yatharth main vahaan teen nadiyon kaa sangam nahin he. vahaan keval do nadiyaan hai. saraswati kabhi bhi elahabaad tak nahin pahaunchi.
 rugveda ke baad ke vaidic sahitya main saraswati nadi ke vilupt hone kaa ullekh aata he, iske atirikt saraswati nadi ke udgam sthal kii 'plaksh prasravan' ke rup main pahchaan kii gayi he, jo yamunotri ke paas hi avasthit he.
 mahabharat main mili varnan ke anusaar saraswati nadi haryana main yamunanagar se thodaa upar or shivalik pahadiyon se thodaa sa neeche adibadri naamak sthaan se nikalati thi. aaj bhi log is sthaan ko tirthasthal ke rup main maanate hai or vahaan jate hai. kintu aaj adibadri naamak sthaan se bahane vaali nadi bahut dur tak nahin jaati ek patali dhara kii tarah jagah-jagah dikhaai dene vaali is nadi ko hi log saraswati kah dete hai. vaidic or mahabharat kaaleen varnan ke anusaar isi nadi ke kinare brahmavart tha, kurukshetra tha, lekin aaj vahaan jalashay hai. jab nadi sookhti he to jahaan-jahaan pani gaharaa hota he, vahaan-vahaan talab yaa jhilein rah jaati hai or ye talab or jhilein ardhdachandrakaar shakl main paayi jaati hai. aaj bhi kurukshetra main brahmasarovar yaa pehwa main is prakaar ke ardhdachandrakaar sarovar dekhne ko milte hai, lekin ye bhi suukh gaye hai. lekin ye sarovar pramaan hai ki us sthaan par kabhi koi vishaal nadi bahati rahi thi or uske sookhne ke baad vahaan vishaal jhilein ban gayin. bhartiya puraatatv parishad ke anusaar saraswati kaa udgam uttaranchal main rupan naam ke himand se hota tha. rupan glacier ko ab saraswati glacier bhi kaha jane laga he. naitvaar main aakar yah himand jal main parivartit ho jaataa tha, phir jaldhar ke rup main adibadri tak saraswati bahakar aati thi or aage chali jaati thi.
 vaigyanik or bhugarbheey khojon se pataa chalaa he ki kisi samay is kshetra main bheeshan bhucamp aae, jiske kaaran jameen ke neeche ke pahaad upar uth gaye or saraswati nadi kaa jal peeche kii ore chalaa gaya. vaidic kaal main ek or nadi drushadwati kaa varnan bhi aata hai. yah saraswati nadi kii sahaayak nadi thi. yah bhi haryana se ho kar bahati thi. kalantar main jab bheeshan bhucamp aae or haryana tathaa rajasthan kii dharti ke neeche pahaad upar uthe, to nadiyon ke bahaav kii disha badal gai. drushadwati nadi, jo saraswati nadi kii sahaayak nadi thi, uttar or purv kii ore bahane lagi. isi drushadwati ko ab yamuna kaha jaataa he, iskaa itihaas 4,000 varsh purv mana jaataa he. yamuna pehle chambal kii sahaayak nadi thi. bahut baad main yah elahabaad main ganga se jaakar mili. yahi vah kaal tha jab saraswati kaa jal bhi yamuna main mil gaya. rugveda kaal main saraswati samudr main girti thi. jaisaa upar bhi kaha ja chukaa he, prayag main saraswati kabhi nahin pahunchi. bhuuchaal aane ke kaaran jab jameen upar uthi to saraswati kaa pani yamuna main gir gaya. isliye yamuna main yamuna ke saath saraswati kaa jal bhi pravaahit hone laga. sirf isiilie prayag main teen nadiyon kaa sangam mana gaya jabaki bhugarbheey yatharth main vahaan teen nadiyon kaa sangam nahin he. vahaan keval do nadiyaan hai. saraswati kabhi bhi elahabaad tak nahin pahunchi.
 saraswati nadi ke tat par basii sabhyataa ko jise hadappa sabhyataa yaa sindhu-saraswati sabhyataa kaha jaataa he, yadi ise vaidic richaon se hataa kar dekha jaae to phir saraswati nadi maatr ek nadi rah jaaegi, sabhyataa khatm ho jaaegi. sabhyataa kaa itihaas bataata he ki saraswati nadi tat par basii bastiyon se mili avshesh tathaa in avasheshon kii kahani keval hadappa sabhyataa se judati he. hadappa sabhyataa kii 2600 bastiyon main se vartmaan pakistan main sindhu tat par maatr 265 bastiyaan hai, jabaki shesh adhikansh bastiyaan saraswati nadi ke tat par milti hai. abhi tak hadappa sabhyataa ko sirf sindhu nadi kii dein mana jaataa rahaa tha, lekin ab naye shodhon se siddh ho gaya he ki saraswati kaa sindhu sabhyataa ke nirmaan main bahut bada yogadan tha.
