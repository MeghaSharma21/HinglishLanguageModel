 zyaan meri gustav leklazio francisi upanyaaskaar hai. unhen saal 2008 ke sahitya ke nobel puraskaar ke liye chunaa gaya he. is saal 10 disambar ko stoffhome main hone vaale samaaroh main unhen anya nobel puraskaar vijetaon ke saath sammanit kiya jayega. 1901 main pratham nobel sahitya puraskaar praptakarta french lekhak suli prudhom se armbh hue is safar main clegio 14wein french sahityakar hai. sweden kii nobel puraskaar samiti ne unhen nai disha main lekhan karne vaala or kaavyatmak prayogdharmi lekhak bataaya he. swedish academy ne unhen maujuuda sabhyataa ke daayre se pare or iske andar jaakar maanavtaa kii khoj karne vaale lekhak kii sangya kii. ek upanyaaskaar ke rup main leklazio us samay charchaa main aae, jab varsh 1980 main unka upanyaas marusthal aayaa. is upanyaas main unhone avaanchit va apravasiyon ke jariye uttari america ke registan main kho chuki samskruti kaa chithran kiya gaya he. swedish academy ne unke is upanyaas kii bhi jam kar saraahna kii. academy ne kaha ki is upanyaas main uttari africa ke registaanon main kho chuki sabhyataa ko behtareen andaaz main pesh kiya gaya. unke haal ke lekhan main shaamil he varsh 2007 main aayaa upanyaas belasine. isamen unhone film art ke itihaas par likhaa he. iske alaava leklazio ne bacchon par bhi kai kitaaben likhi hai. apane lekhan ke liye leklazio ko frans main kai sammaan mil chuke hai. inamen 1972 main mila pre larabow or 1997 main mila gra prin jyaan geono shaamil he. 
 varsh 1940 main france ke nise shahar main janme leklazio bachapan main do saal nigeria main bhi rahe hai. unhone bangkok, boston or mexico city ke vishvavidhyalayon main padhaayaa bhi he. unke purvaj mulat: morishas ke the. dwitiya vishwayuddh ke baad clegio kii maan france main bas gayi jahaan unka janm hua. tab kisne sochaa tha ki ek din morishas mul kaa yah vyakti french sahitya ke liye nobel puraskaar arjeet karegaa. french public skool main apana aarmabhik adhyayan karne vaale clegio kaa french bhashaa se atoot judaav rahaa. kishoravastha se hi lekhan main pravrutt rahe clegio kaa pehla upanyaas 23 varsh kii aayu main 1963 main 'lee process varbal' naam se prakashit hua tha. unki aarmabhik kritiyaan rosemara ke bhabdon ke upyog ke saath gahan samvednaatmak anubhuti paidaa karne vaale alankrita shabdon ke vilakshan evam anupam prayog va adbhut kalpanashiltaa kii misaal maani jaati hai. kalantar main unhone bal-sahitya jaisi upekshit vidha par jor dete hue bachapan par kendrit kai avismaraneey kathayen bhi rachin. in kritiyon main unke bachapan or paariwarik prishthbhumi kii jhalak dekhi ja sakati he. unhone lagaataar france main rahane vaale apravasi north americans, mexico main rahane vaale indians or hind mahaasaagar main iceland vaasiyon ke bare main usee tarah se likhaa he jaise ki ve apane ateet ke bare main likhte aae hai.
 yuva lekhak ke rup main clegio kii pahchaan astitvvaadi chintan ke baad sahitya jagat main roman navayug ke praneta kii he. unki anya kritiyon main terra amata, yuddh, udaan pustak, mahakay, lulaabi, belabilo, itoil irant, belacinor ityadi pramukh hai. terra amata, waar, da book of flites, da joints kritiyon se clegio kaa paristhitiki kii taraf jhukaav dekha ja saktaa he. 'itoil irant' main yahudee or philistini ladakiyon ke bahaane visthapit hone or is daur kii yaatnaaon ko unhone bakhubi bayaan kiya gaya he to 'belacinor' ko cinema par aadhaarit kiya he. is kriti main bachapan main cinema ke daakhil hone, phir uski dakhlandaji or is bahaane puraa cinemai itihaas mahasoos kiya ja saktaa he. clegio ko shashakt rachanadharmita ke chalate french academy puraskaar se bhi sammanit kiya ja chukaa he. 
