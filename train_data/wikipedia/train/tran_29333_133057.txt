 new deveopment bank jise pehle bricks bank ke anaupchaarik naam se bhi janaa jaataa tha bricks samooh ke deshon dwaara sthapit kiye gaye ek nae vikaas bank kaa aadhikarik naam he. 2014 ke bricks sammelan main 100 arab dollar kii shuruaati adhikrut puunji ke saath nae vikaas bank kii sthapana kaa nirnay kiya gaya. mana ja rahaa he ki is bank or fund ko pashchimi deshon ke varchasv vaale vishwa bank or imef jaisi sansthaaon ke takkar main khadaa kiya ja rahaa he.
 bank paanch ubharate bazaaron ke bich adhik se adhik vittiya or vikaas sahyog ko badhaava ke liye banaaya gaya he. saath main, 2014 kii gananaanusaar chaar mul brick deshon main 3 arab log yaa duniya kii aabaadi kaa 41.4 pratishat shaamil he, teen mahadwipon main duniya kii bhoomi kshetra ke ek chauthai se adhik ko gherte hai, or vaishvik sakal gharelu utpaada kaa 25 pratishat se adhik ke liye uttaradaayi hai. bank kaa mukhyalay shanghai, china main he. vishwa bank ke vipareet jisame puunji share ke aadhaar par vot pradaan karata he bricks bank main prayek bhagidaar desh ko ek vot aavantit kiya jayega, or bhagidaar deshon main se kisi ke paas vito kaa adhikaar nahin hoga.
 bank kii sthapana kaa vichaar dilli main yojit 2012 main chauthe bricks shikhar sammelan main bharat dwaara prastaavit kiya gaya tha. ek nae vikaas bank kaa gathan shikhar sammelan ke liye mukhya agenda tha. 
 27 march 2013 ko durban, dakshin africa main yojit 5ve bricks shikhar sammelan main bricks netaaon dwaara isko sahmati di gayi.15 july 2014 ko, fortaleza, brazil main yojit chate bricks shikhar sammelan ke pehle din, ubhartee arthvyavasthaaon ke samooh ne $ 100 billian bank or $ 100 billian ke arakshit mudra pool banane ke liye lambey samay se pratyaashit dastauez par hastakshar kiye. donon pashchimi aadhaarit rin sansthaanon or dollar ke prabhaav kaa muqabla karenge. bricks deshon ke bich niryaat, rin agenciyon or navachaar par sahyog ke ek samjhaute ke dastavejon par bhi hastakshar kiye gaye. shanghai, nai dilli or johanesburg main pratiyogita ke baad mukhyalay ke rup main shanghai ko chunaa gaya. ek africa kshetreey centre johannesburg main sthapit kiya jayega.
 bank kaa pehla adhyaksh bharat se hoga, board of diarectors ke inogural chairman brazil se honge va board of governors ke inogural chairman rus se honge.11 may 2015 ko, kevi kamath ko bank adhyaksh ke rup main niyukt kiya gaya.
 iskaa uddeshy bricks deshon or anya ubhartee tathaa vikasshil arthvyavasthaaon kii satat vikaas kii moolbhoot pariyojnaon ke liye vittiya sansaadhan jutanaa he. is bank kaa pramukh kaary honge- kisi desh short-turm liquidity samasyaon ko dur karnaa, bricks deshon ke bich sahyog badhanaa, vaishvik finanshal sefti net ko majboot karnaa aadi.
 pratham bricks shikhar sammelan vaishvik aarthik sankat ke dauraan hua tha. brazil, bharat, rus va china sabhi bahut badi arthvyavasthaayen hai. 2008 kaa aarthik sankat america se shuru hua tha tathaa tamaam vaishvik vittiya sanghathan yatha vishwa bank, antarrashtriya mudra kosh or asian vikaas bank jaise vittiya sansthaanon par paroksh yaa aparoksh rup se america athwa europe kaa hi varchasv rahaa he. aise main america ke sankatagrast hone se in sabhi badi arthvyavasthaaon par bhi anaavashyak boj padaa. isi samasya se nipatane ke liye bricks samooh kii sthapana hui. 2012 bricks shikhar sammelan main aupchaarik taur par ek nae vikaas bank kaa prastaav laayaa gaya.
 kintu abhi samasyaayen bahut thim. dakshin africa ke durban shahar main hue 2013 bricks shikhar sammelan main bricks ke netaa ek nayaa vikaas bank banane ke mudde par sahmati banane main naakaam rahe. asahmati ke pramukh aadhaar bank ke mukhyalay kaa sthaan tathaa isamen deshon kii anshadharita thi. china or bharat mukhyalay ko apane apane deshon main chaahate the. china chahta tha ki bhagidaari arthvyavastha ke aakaar ke anupaat main ho. lekin baaki deshon ko yah sweekaar nahin tha kyonki sabase badi arthvyavastha hone ke naate is vyavastha se is bank par china kaa ekadhikaar hone kaa dar tha. baaki desh chaahate the ki is bank main sabhi desh baraabar ke bhagidaar hon.
 2014 sammelan main bhi asahmati kaa daur jari tha. samachar agency roitre ke anusaar, aakhri 10 minute main samjhaute par rajinama hua or is bank kii sthapana kii ghoshnaa hui. samjhaute ke tahat bank kaa mukhyalay china ko mil gaya, pehali adhyakshata bharat ko mili, rus va brazil ko kramshah board of governors or board of doirectors ke pratham sanchaalan mili. dakshin africa main africa kshetreey mukhyalay rakhaa gaya. 
 bank kii sthapana kii ghoshnaa ke baad bhi antarrashtriya mudra kosh kii aalochana karte hue 2014 shikhar sammelan kii sanyukt udghoshnaa main kaha gaya ki - "ham is baat par niraash hai or gambhir chintaa vyakt kar rahe hai ki 2010 ke antarrashtriya mudrakosh sambandhi sudhaaron ko lagu nahin kiya gaya. isse antarrashtriya mudrakosh kii vaidhata, vishwasaneeyata va prabhaavashiltaa par nakaaratmak prabhaav padaa he." vishwa bank kii aalochana bhi in shabdon main kii gai - " vishwa bank ke ..... ye sambhavit lakshya tabhi puure honge jab yah santhaan adhik loktantreey sanrachana kii taraf badhegaa."
 isse spasht he ki yah vaishvik vitt sansthaanon par pashchimi deshon ke kabje ko sidhi chunauti thi.
 bank kaa mukhyalay china ke shanghai main hoga. nayaa vikaas bank kaa kshetreey kendra philhal dakshin africa main bana rahegaa.
 board of governors ke pehle praadhikari rus ke honge or nideshak mandal ke pehle praadhikari brazil se honge. bank kaa pratham adhyaksh bharat se hoga. har sadsy desh ko paanch saal tak adhyakshata karne kaa avasar milegaa. vartmaan main bricks baink ke adhyaksh ke ve comath he.
 yah bank shuru-shuru main 100 arab amareeki dollars kii praadhikrut puunji jutayega. is dhanrashi main sabhi sansthaapak sadsy baraabar-baraabar raashi denge.
