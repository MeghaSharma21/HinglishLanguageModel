 mahabharat kaal main jab vanvaas kaal main jab pandavon kaa ghar jala diya gaya to vidura ke paraamarsh par ve vahaan se bhagkar ek duusare van main gaye, jahaan pili aankhon vaala hidimbsur rakshas raja jo maha daitya van naamak van ke rakshaso kaa raja tha, apni bahan hindiba ke saath rahata tha. ek din hidimb ne apni bahan hindiba se van main bhojan kii talash karne ke liye bheja parantu vahaan hindiba ne paanchon pandavon sahit unki mata kunti ko dekha. is rakshasi kaa bhim ko dekhte hi usase prem ho gaya is kaaran isane un sabko nahin maaraa jo hidimb ko bahut bura laga. phir krodhit hokar hidimb ne pandavon par hamalaa kiya, is yuddh main bhim ne ise maar daalaa or phir vahaan jangal main kunti kii ajna se hindiba evam bhim donon kaa vivaah hua. inhen ghatotkach naamak putr hua.
 laakshagrih ke dahan ke pashchaat surang ke raste laakshagrih se nikal kar pandav apni mata ke saath van ke andar chale gayi. kai kos chalane ke kaaran bhimsen ko chhod kar shesh log thakaan se behaal ho gayi or ek vat vriksh ke neeche let gayi. mata kunti pyaas se vyakul thim isaliye bhimsen kisi jalashay yaa sarovar kii khoj main chale gayi. ek jalashay drushtigat hone par unhone pehle swayan jal piya or mata tathaa bhaaiyon ko jal pilaane ke liye laut kar unke paas aaye. ve sabhi thakaan ke kaaran gahari nidra main nimagn ho chuke the atah bhim vahaan par paharaa dene lage.
 us van main hidimb naam kaa ek bhayanak asur kaa nivas tha. maanvon kaa gandh milane par usne pandavon ko pakad laane ke liye apni bahan hidimba ko bheja taaki vah unhen apana aahaar bana kar apni kshudha purti kar sake. vahaan par pahunchne par hidimba ne bhimsen ko paharaa dete huye dekha or unke sundar mukharavind tathaa balishtha sharir ko dekh kar un par aasakt ho gai. usne apni rakshasi maaya se ek apurv laavanmayi sundari kaa rup bana liya or bhimsen ke paas ja pahaunchi. bhimsen ne usase poocha, "he sundari! tum koun ho or raatri main is bhayanak van main akeli kyon gum rahi ho?" bhim ke prashn ke uttar main hidimba ne kaha, "he narshreshth! main hidimba naam kii rakshasi hoon. mere bhai ne mujhe aap logon ko pakad kar laane ke liye bheja he kintu meraa hriday aap par aasakt ho gaya he tathaa main aapako apane pati ke rup main praapt karnaa chaahati hoon. meraa bhai hidimb bahut dusht or krur he kintu main itnaa samarthy rakhti hoon ki aapako uske changul se bachaa kar surakshit sthaan tak pahunchaa sakun."
 idhar apni bahan ko laut kar aane main vilamb hota dekh kar hidimb us sthaan main ja pahunchaa jahaan par hidimba bhimsen se vaartalap kar rahi thi. hidimba ko bhimsen ke saath premalap karte dekhakar vah krodhit ho uthaa or hidimba ko dand dene ke liye uski ore jhapata. yah dekh kar bhim ne use rokte huye kaha, "re dusht rakshas! tuje stri par haath uthaate lajja nahin aati? yadi tu itnaa hi vir or parakramee he to mujhase yuddh kar." itnaa kah kar bhimsen taal thonk kar uske saath mall yuddh karne lage. kunti tathaa anya pandav kii bhi neend khul gai. vahaan par bhim ko ek rakshas ke saath yuddh karte tathaa ek rupavati kanya ko khadi dekh kar kunti ne poocha, "putree! tum koun ho?" hidimba ne sari baaten unhen bataa di.
 arjuna ne hidimb ko maarane ke liye apana dhanush uthaa liya kintu bhim ne unhen baan chhodane se manaa karte huye kaha, "anuj! tum baan mat chodo, yah meraa shikaar he or mere hi haathon maregaa." itnaa kah kar bhim ne hidimb ko donon haathon se pakad kar uthaa liya or use hawa main anek baar ghuma kar itani tivrata ke saath bhoomi par pataka ki uske praan-pakheru ud gayi.
 hidimb ke marane par ve log vahaan se prasthaan kii taiyaari karne lage, is par hidimba ne kunti ke charnon main gir kar prarthana karne lagi, "he mata! maine aapke putr bhim ko apane pati ke rup main sweekaar kar liya he. aap log mujhe krupa karke sweekaar kar lijiye. yadi aap logon ne majhe sweekaar nahin kiya to main isi kshan apane praanon kaa tyaag kar duungi." hidimba ke hriday main bhim ke prati prabal prem kii bhaavana dekh kar yudhisthir bole, "hidimbe! main tumhen apane bhai ko saunpta hoon kintu yah keval din main tumhaare saath rahaa karegaa or raatri ko ham logon ke saath rahaa karegaa." hidimba iske liye taiyaar ho gai or bhimsen ke saath anandpurvak jivan vyateet karne lagi. ek varsh vyateet hone par hidimba kaa putr utpann hua. utpann hote samay uske sir par kesh na hone ke kaaran uskaa naam ghatotkach rakhaa gaya. vah atyant mayavi niklaa or janm lete hi bada ho gaya.
 hidimba ne apane putr ko pandavon ke paas le ja kar kaha, "yah aapke bhai kii santaan he atah yah aap logon kii seva main rahegaa." itnaa kah kar hidimba vahaan se chali gai. ghatotkach shraddha se pandavon tathaa mata kunti ke charnon main pranaam kar ke bolaa, "ab mujhe mere yogya seva bataayen.? uski baat sun kar kunti boli, "tu mere vansh kaa sabase bada pautra he. samay aane par tumhaari seva avashya lee jaayegi." is par ghatotkach ne kaha, "aap log jab bhi mujhe samaran karenge, main aap logon kii seva main upasthit ho jaaungaa." itnaa kah kar ghatotkach vartmaan uttarakhand kii ore chalaa gaya.
