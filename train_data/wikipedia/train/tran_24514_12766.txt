 dwitiya vishwayuddh 1939 se 1945 tak chalane vaala vishwa-stareey yuddh tha. lagbhag 70 deshon kii thal-jal-vaayu senaayen is yuddh main sammalit thim. is yuddh main vishwa do bhaagon me banta hua tha - mitra raashtra or dhuree raashtra. is yuddh ke dauraan purna yuddh kaa manobhaav prachlan main aayaa kyonki is yuddh main lipt sari mahashaktiyon ne apni aarthik, audyogic tathaa vaigyanik kshamta is yuddh main jhonk di thi. is yuddh main vibhinn rashtron ke lagbhag 10 karod sainikon ne hissaa liya, tathaa yah maanav itihaas kaa sabase zyaada ghaatak yuddh sabit hua. is mahayuddh main 5 se 7 karod vyaktiyon kii jaane gayi kyonki iske mahatvapurn ghatnakram main asainik nagarikon kaa narsanhaar- jisamen holocost bhi shaamil he- tathaa parmaanu hathiyaaron kaa ekmaatr istemaal shaamil he . isi kaaran yah maanav itihaas kaa sabase bhayankar yuddh tha.haalanki japan china se san 1937 i. se yuddh kii avasthaa main tha kintu amuman duusare vishwa yuddh kii shuruyaat 01 sitambar 1939 main jaani jaati he jab germany ne poland par hamalaa bolaa or uske baad jab france ne germany par yuddh kii ghoshnaa kar di tathaa england or anya rashtramandal deshon ne bhi iskaa anumodan kiya.germany ne 1939 main europe main ek bada samrajya banane ke uddeshy se poland par hamalaa bol diya. 1939 ke ant se 1941 kii shuruyaat tak, abhiyaan tathaa sandhi kii ek shrunkhlaa main germany ne mahadwipiya europe kaa bada bhaag yaa to apane adheen kar liya tha yaa use jeet liya tha. natsi-soviet samjhaute ke tahat soviet rus apane chah padosi mulkon, jisamen poland bhi shaamil tha, par qaabiz ho gaya. frans kii haar ke baad united kingdom or anya rashtramandal desh hi dhuree rashtron se sangharsh kar rahe the, jisamen uttari africa kii ladaaiyaan tathaa lambi chali atlantic kii ladaai shaamil the. june 1941 main europee dhuree rashtron ne soviet sangh par hamalaa bol diya or isane maanav itihaas main jamini yuddh ke sabase bade rankshetra ko janm diya. disambar 1941 ko japani samrajya bhi dhuree rashtron kii taraf se is yuddh main kud gaya. darasal japan kaa uddeshy purvi asia tathaa indochyna main apana prabhutv sthapit karne kaa tha. usne prashanth mahaasaagar main europee deshon ke aadhipaty vaale kshetron tathaa sanyukt rajya america ke parl harbar par hamalaa bol diya or jald hi pashchimi prashanth par qabza bana liya.san 1942 main aage badhati dhuree sena par lagaam tab lagi jab pehle to japan silsilewar kai nausainik jhadpen haara, europee dhuree takatein uttari africa main haarin or nirnaayak mode tab aayaa jab unako stalingrad main haar kaa munh dekhnaa padaa. san 1943 main germany purvi europe main kai jhadpen haara, italy main mitra rashtron ne akraman bol diya tathaa america ne prashanth mahaasaagar main jeet darj kerani shuru kar di jiske karanvash dhuree rashtron ko saare morchon par samrik drishti se peeche hatane kii ranneeti apnaane ko majaboor hona padaa. san 1944 main jahaan ek ore pashchimi mitra deshon ne germany dwaara qabza kiye hue frans par akraman kiya vahiin duusari ore se soviet sangh ne apni khoi huyi zamin waapas chhinane ke baad germany tathaa uske sahyogi rashtron par hamalaa bol diya. san 1945 ke april-may main soviet or poland kii senaaon ne berlin par qabza kar liya or europe main duusare vishwayuddh kaa ant 8 may 1945 ko tab hua jab germany ne bina shart aatmasamarpan kar diya.san 1944 or 1945 ke dauraan america ne kai jagahon par japani nausena ko shikast di or pashchimi prashanth ke kai dwipon main apana qabza bana liya. jab japani dweepasmooh par akraman karne kaa samay qareeb aayaa to america ne japan main do parmaanu bam gira diye. 15 agast 1945 ko asia main bhi doosraa vishwayuddh samaapt ho gaya jab japani samrajya ne aatmasamarpan karnaa sweekaar kar liya.
 pratham vishwa yuddh main kendriya shaktiyon - austria-hungary, germany, bulgaria or otoman samrajya sahit kii haar ke saath or rus main 1917 main bolshevik dwaara satta kii jabti ne europea raajnneetik maanchitr ko moulik rup se badal diya tha. is bich, france, belgium, italy, greece or romania jaise vishwa yuddh ke vijayi mitra rashtron ne kai naye kshetra praapt kar liye, or austria-hungary or otoman or roosi samrajyon ke patan se kai nae raashtra-rajya ban kar baahar aaye. 
 bhavishya ke vishwa yuddh ko rokane ke liye, 1919 paris shanti sammelan ke dauraan raashtra sangh kaa nirmaan hua. sanghathan kaa praathmik lakshya samuhik suraksha ke madhyam se sashastr sangharsh ko rokane, sainya or nausainik nirastrikaran, or shantipurna vaarta or madhyasthata ke madhyam se antarrashtriya vivaadon ko nipatna tha.
 pehle vishwa yuddh ke baad ek shantivaadee bhaavana ke baavjood, kai europea desho main jaateeyata or krantivaadee rashtrawaad paidaa hua. in bhaawanaaon ko vishesh rup se germany main zyada prabhaav padaa kyonki varsay kii sandhi ke kaaran ise kai mahatvapurn kshetra or aupniveshik khona or vittiya nuksaan jhelana padaa tha. sandhi ke tahat, germany ko apane gharelu kshetra kaa 13 pratishat sahit kabze kii hui bahut sari zamin chhodni padi. vahi use kisi duusare desh par akraman nahin karne kii shart manani padi, apni sena ko simit karnaa padaa or usko pehle vishwa yuddh main hue nuksaan kii bharpai ke rup main duusare deshon ko bhugtan karnaa padaa. 1918-1919 kii german kranti main german samrajya kaa patan ho gaya, or ek loktantric sarkaar, jise baad main wimer ganraajya naam diya gaya, banaaya gaya. is bich kii avadhi main nae ganraajya ke samarthakon or dakshin or vamapanthiyon ke bich sangharsh hota rahaa.
 italy ko, samjhaute ke tahat yuddh ke baad kuch kshetreey laabh praapt to hua, lekin italvi rashtravaadiyon ko lagata tha ki britain or france ne shanti samjhaute main kiye gaye vaadon ko puraa nahin kiya, jiske kaaran uname rosh tha. 1922 se 1925 tak benito musolini kii aguwai vaali phacist andolan ne is baat kaa phayda uthaaya or ek rashtravaadi bhaavana ke saath italy kii satta main kabja jamaa liya. iske baad vahaan adhinayakawadi, or varg sahyogaatmak karyavali apanaai gai jisase vahaan kii pratinidhi loktantr khatm ho gai. iske saath hi samaajwaadiyon, vamapanthiyon or udaaravaadi takaton ke daman, or italy ko ek vishwa shakti banane ke uddeshy se ek aakraamak vistaaravaadi videshi niti kaa paalan ke saath, ek "nae roman samrajya" ke nirmaan kaa vaada kiya gaya.
 adolf hitler, 1923 main german sarkaar ko ukhaadne ke asafal prayaas ke baad, antat 1933 main germany kaa kuladhipati ban gaya. usne loktantr ko khatm kar, or vahaan ek kattarpanthi, nasleey prerit andolan kaa samarthan kiya, or tunrat hi usne germany ko waapas ek shaktishaalee sainya takat ke rup main prardashit karnaa shuru kar diya. yah vah samay tha jab raajnneetik vaigyanikon ne yah anumaan lagaaya ki ek doosraa mahaan yuddh ho saktaa he. is bich, france, apane gathbandhan ko surakshit karne ke liye, ithiopia main italy ke aupniveshik kabje par koi pratikriya nahi kii. germany ne is akraman ko vaid mana jiske kaaran italy ne germany ko austria par kabja karne ke manshaa ko hari jhandi de di. usee saal spain main grah yuddh chaalu hua to germany or italy ne vahaan kii rashtravaadi takat kaa samarthan kiya jo soviet sangh kii sahaayta vaali spanish ganraajya ke khilaaf thi. nae hathiyaaron ke parikshan ke bich main rashtravaadi takaton ne 1939 main yuddh jeet liya.sthiti 1935 kii shuruyaat main bad gai jab saar basin ke kshetra ko germany ne kanoonee rup se apane main pun: mila liya, iske saath hi hitler ne varsile kii sandhi ko asweekaar kar, apane punah hathiyaarband hone ke kaarykram ko chaalu kar diya, or desh main anivaary sainik seva armbh kar di.
 germany ko simit karne ke liye, united kingdom, france or italy ne april 1935 main stresa front kaa gathan kiya; haalanki, usee saal june main, united kingdom ne germany ke saath ek swatantra nausainik samjhauta kiya, jisame us par lagaae purv pratibandhon ko khatm kar diya. purvi europe ke vishaal kshetron par kabja karne ke germany ke lakshyon ko bhaanp soviet sangh ne france ke saath ek aapasi sahyog sandhi kii. haalanki prabhavi hone se pehle, france-soviet samjhaute ko raashtra sangh kii naukarshahi se guzarana aavashyak tha, jisase isaki upyogita khatm ho jaati. sanyukt rajya america, europe or asia main ho rahe ghatnaon se apane dur karne hetu, usee saal agast main ek tatasthta adhinium paarit kiya.
 1936 main jab hitler ne rayanland ko dobaaraa apni sena kaa garh banane kii koshish kii to us par zyada aapattiyaan nahi uthaai gai. oktober 1936 main, germany or italy ne rome-berlin dhuree kaa gathan kiya. ek maheene baad, germany or japan ne samyawad virdohi qaraar par hastakshar kiye, jo china or soviet sangh ke khilaaf milakar kaam karne ke liye tha. jisame italy agle varsh main shaamil ho gaya.
 china main kuomintang party ne kshetreey jameendaaron ke khilaaf ekikaran abhiyaan shuru kiya or 1920 ke dashak ke madhya tak ek ekikrut china kaa gathan kiya, lekin jald yah iske purv chini communist party sahyogiyon or nae kshetreey saradaaron bich grih yuddh main ulajh gaya. 1931 main, japan apni sanyvaadee samrajya ko teji se badha rahaa tha, vahaan kii sarkaar puure asia main adhikaar jamaane ke sapane dekhne lagi, or isaki shuruyaat mukden kii ghatana se hui. jisame japan ne manchuriya par akraman kar vahaan maachukuo kii kathputli sarkaar sthapit kar di.
 japan kaa virodh karne ke liye aksham, china ne raashtra sangh se madad ke liye apil kii. maanchuria main ghuspaith ke liye ninda kiye jane ke baad japan ne raashtra sangh se apana naam waapas le liya. donon deshon ne phir se shanghai, rehe or hebai main kai ladaai ladi, jab tak kii 1933 main ek samjhaute par hastakshar nahin kiye gaye. uske baad, chini swayamsevi dal ne maanchuria, chahar or suyuan main japani akraman kaa pratirodh jari rakhaa. 1936 kii shiaan ghatana ke baad, kuomintang party or communist balon ne yudhviram par sahmati jataa kar japan ke virodh ke liye ek sanyukt morcha kaa nirmaan kiya.
 doosraa italvi-ebycinian yuddh ek sankshipt aupniveshik yuddh tha jo oktober 1935 main shuru hua or may 1936 main samaapt hua. yah yuddh ithiopia samrajya par italvi rajya ke akraman se shuru hua, jo italvi somaliland or eritrea kii ore se kiya gaya tha. yuddh ke parinamswaroop ithiopia par italvi sainya kabja ho gaya or yah italy ke africa aupniveshik rajya ke rup main shaamil ho gaya. iske alaava, shanti ke liye bani raashtra sangh kii kamajori khul kar saamne aa gai. italy or ithiopia donon sadsy the, lekin jab italy ne lig ke anuchhed 10 kaa ulanghan kiya phir bhi sangh ne kuch nahin kiya. germany hi ekmaatr pramukh europea raashtra tha jisane is akraman kaa samarthan kiya tha. taaki vah germany ke austria par kabje ke mansoobey kaa samarthan karade.
 jab spain main grihayuddh shuru hua, hitler or musolini ne general francisco franco ke netritv vaali rashtravaadi vidrohiyon ko sainya samarthan diya, vahi soviet sangh ne maujuuda sarkaar, spanish ganraajya kaa samarthan kiya. 30,000 se adhik videshi swayamsevakon, jinhe antarrashtriya brigade naam diya gaya, ne bhi rashtravaadiyon ke khilaaf ladaai ladi. germany or soviet sangh donon ne is chhadam yuddh kaa istemaal apane sabase unnat hathiyaaron or ranneetion ke mukaable main pareekshan karne kaa avasar ke rup main kiya. 1939 main rashtravaadiyon ne grihayuddh jeet liya; franko, jo ab taanashaah tha, dwitiya vishwa yuddh ke dauraan donon pakshon ke saath saudebaaji karne laga, lekin ant tak nishkarsh nahin niklaa. usne swayamsevakon ko german sena ke tahat purvi morche par ladane ke liye bheja tha, lekin spain tatasth rahaa or donon pakshon ko apane kshetra kaa upyog karne kii anumati nahin di.
 july 1937 main, marco-polo brij haadase kaa bahaanaa lekar japan ne china par hamalaa kar diya or chini samrajya kii rajdhani beijing par kabja kar liya, soviet sangh ne china ko yuddha saamagree kii sahaayta hetu, uske saath ek anakraman samjhaute par hastakshar kiye, jisase germany ke saath china ke purv sahyog prabhavi rup se samaapt ho gaya. general ishyimo chyang kaai shaike ne shanghai kii raksha ke liye apni puri sena tainaat kii, lekin ladaai ke teen maheene baad hi shanghai haar gaye. japani sena lagaataar chini sainiko ko peeche dhakelte rahe, or disambar 1937 main rajdhani nanking par bhi kabja kar liya. naanching par japani kabje ke baad, lakhon kii sankhya main chini nagarikon or nihathe sainikon ko maut ke ghat utaar diya gaya.
 march 1938 main, rashtravaadi chini balon ne taierazuang main apni pehali badi jeet hasil kii, lekin phir zujhau shahar ko may main japani dwaara kabza kar liya gaya. june 1938 main, chini sena ne pili nadi main baadh laakar, badhate japaniyon ko roak diya; is pantarebaazi se chiniyon ko vuhan main apni suraksha taiyaar karne ke liye samay nikal gaya, haalanki shahar ko oktober tak japaniyon ne kabja liya. japani sainya jeet ne chini pratirodh ko utana dhahane main kaamayaab nahin rahe jitna kii japan ummid karata tha; bajaay iske chini sarkaar chongking main sthanantarit ho gai or yuddh jari rakhaa.
 1937 main china or japan marco polon main aapas main lard rahe the. usee ke baad japan ne china par par puri tarah se dhaava bol diya. soviet sangh ne china to apana puraa samarthan diya. lekin japan sena ne shanghai se china kii sena ko haraane shuru kiya or unki rajdhani bejing par kabja kar liya. 1938 ne china ne apni pili nadi to baad grast kar diya or china ko thodaa samay mil gaya sanbhaalane ne kaa lekin phir bhi wo japan ko roak nahi paye. ise bich soviet sangh or japan ke bich main chota yudh hua par wo log apni seemaa par zyada vyast ho gaye.
 europe main germany or italy or taqatvar hote ja rahe the or 1938 main germany ne austria par hamalaa bol diya phir bhi dusre europea deshon ne iskaa zyaada virodh nahi kiya. is baat se utsahit hokar hitler ne sadetenland jo kii checkoslovakia kaa pashchimi hissaa he or jahaan german bhashaa bolne waalon kii zyada taadaat thi vahaan par hamalaa bol diya. france or england ne is baat ko halake se liya or germany se kahan kii germany unase vaada kare kii wo ab kahin or hamalaa nahi karegaa. lekin germany ne is vaade ko nahi nibhaayaa or usne hungary se saath milakar 1939 main puure checkoslovakia par kabja kar liya.
 danjig shahar jo kii pehle vishwayuddh ke baad germany se alag karke poland ko de diya gaya tha or iskaa sanchaalan deshon kaa sangh  naamak vishwastareey sanstha kar rahi thi, jo kii pratham vishwa yuddh ke baad sthapit hue thi. is denging shahar par jab hitler ne kabja karne kii sochi to france or germany poland ko apni aazaadee ke liye samarthan dene ko taiyaar ho gaye. or jab italy ne albania par hamalaa bolaa to yahi samarthan romania or greece ko bhi diya gaya. soviet sangh ne bhi france or england ke saath haath milaane kii koshish kii lekin pashchimi deshon ne uskaa saath lene se inkaar kar diya kyonki unako soviet sangh kii manshaa or uski kshamta par shaq tha. france or england kii poland ko sahaayta ke baad italy or germany ne bhi samjhauta pact of steel kiya kii wo puri tarah ek duusare ke saath he.
 soviet sangh yah samaj gaya tha kii france or england ko uskaa saath pasand nahi or germany agar us par hamalaa karegaa to bhi france or england us ke saath nahi honge to usne germany ke saath milakar usapar akraman na karne kaa samjhauta par hastakshar kiye or khufia taur par poland or baaki purvi europe ko aapas main baatane kaa hi qaraar shaamil tha.
 sitambar 1939 main soviet sangh ne japan ko apni seemaa se khaded diya or usee samay germany ne poland par hamalaa bol diya. france, england or rashtramandal deshon ne bhi germany ke khilaaf hamalaa bol diya parantu yah hamalaa bahut bade paimaane par nahi tha sirf france ne ek chota hamalaa sarland par kiya jo kii germany kaa ek rajya tha. soviet sangh ke japan ke saath yudhviram ke ghoshnaa ke baad khud hi poland par hamalaa bol diya. oktober 1939 tak poland germany or soviet sangh ke bich vibhajit ho chukaa tha. isi dauraan japan ne china ke ek mahatvapurn shahar changsa par akraman kar diya par china ne unhen bahaar khadeyd diya.
 poland par hamale ke baad soviet sangh ne apni sena ko baltic deshon kii taraf mode di. navambar 1939 main finland par jab soviet sangh ne hamalaa bolaa to yuddh jo winter waar ke naam se janaa jaataa he wo chaar maheene chalaa or finland ko apni thodi si jameen khoni padi or usne soviet sangh ke saath moscow shaanti qaraar par hastakshar kiye jiske tahat uski azaadi ko nahi chhina jayega par us soviet sangh ke kabje vaali finland kii zamin ko chhodana padegaa jisame finland kii 12 pratishat janshankhya rahati thi or uskaa doosraa bada shahar yvorg shaamil tha.
 france or england ne soviet sangh ke finland par hamale ko dwitiya vishwa yuddh main shaamil hone kaa bahaanaa banaaya or germany ke saath mil gaye or soviet sangh ko deshon ke sangh se bahaar karne kii koshish kii. china ke paas koshish ko rokane kaa mauk tha kyonki wo deshon ke sangh kaa sadsy tha. lekin wo is prastaav main shaamil nahi hua kyonki na to wo soviet sangh se or na hi pashchimi takaton se apane aap ko dur rakhana chahta tha. soviet sangh is baat se naaraaz ho gaya or china ko milane vaali sari sainik madad ko roak diya. june 1940 main soviet sangh ne teenon baltic deshon par kabja kar liya.
 duusare vishwayuddh ke samay bharat par angrejon kaa kabja tha. isliye aadhikarik rup se bharat ne bhi naaji germany ke viruddh 1939 main yuddh kii ghoshnaa kar di. british raaj ne 20 lakh se adhik sainik yuddh ke liye bheja jinhone british niyantran ke adheen dhuree shaktiyon ke viruddh yuddh ladaa. iske alaava sabhi desi riyasaton ne yuddh ke liye badi maatra main angrejon ko dhanrashi pradaan kii.
