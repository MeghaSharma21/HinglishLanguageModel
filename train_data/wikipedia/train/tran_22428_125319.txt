 prayek praani ke hriday main paristhitiyon ke anusaar bhinn-bhinn prakaar ke bhaavon kaa udai hua karata he or in bhaavon ko dusron par prakat karne kii bhi prayek praani ko aavashyaktaa hoti he. ek samay vah tha jab manushya ek viksit or shakti sampann praani nahin tha. vah jangalon main rahata tha or junglee jaanwaron kaa shikaar kar unheen ke charm se apane sharir ko dhankta tha. sanket hi uske bhav prakaashan the, jiske chihn aaj bhi gufaaon, kandaraon main paae jate hai parantu dhire-dhire vah aage badha or sabhyataa kii ore chalaa usne apni bhav prakaashan pranali main unnati kii or jeebh, kanth, aadi kaa sahaara lekar usne nai-nai dhvaniyon ko janm diya. ye dhvaniyaan hi bhashaa ke naam se pukaari jane lageen.
 prayek bhashaa kaa vikaas boliyon se hi hota he. jab boliyon ke vyakaran kaa maanakeekaran ho jaataa he or us boli ke bolne yaa likhane vaale iskaa thik se anukaran karte hue vyavhaar karte hai tathaa vah boli bhavabhyakti main itani sakasham ho jaati he ki likhit sahitya kaa rup dhaaran kar sake to use bhashaa kaa str praapt ho jaataa he. kisi boli kaa mahatv is baat par nirbhar karata he ki samaajik vyavhaar or shiksha va sahitya main uskaa kya mahatv he. anek boliyaan milakar kisi ek bhashaa ko samrudh karti hai. isi prakaar ek samrudh bhashaa apni boliyon ko samrudh karti he. atah kaha ja saktaa he ki bhashaa va boliyaan paraspar ek duusare ko samrudh karte hai.
 pashu-pakshi apni bhavabhivyaktiyon ke liye jin dhvaniyon kaa prayog karte hai unhen bhi boli kehete hai. in boliyon kaa bhi naam hota he jaise sher kii boli ko dahaadna kehete hai, hathi kii boli ko chinghaadna or ghode kii boli ko hinhinaanaa.
