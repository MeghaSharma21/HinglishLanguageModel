 kaali baadi mandir dilli ke birla mandir ke nikat sthit ek hindu bengali samudaay kaa mandir he. yah chota-sa mandir kaali maa ko samarpit he. navaratri ke dauraan yahaan bhavy samaaroh yojit kiya jaataa he. kaali maa ko devi durga kaa hi raudra rup mana jaataa he. is mandir main devi ko sharaab kaa chadhaava chadhaaya jaataa he. kaali baadi mandir dikhne main chota or saadhaaran avashya he lekin isaki manyata bahut adhik he. mandir ke andar hi ek vishaal pipal kaa ped he. bhaktagan is ped ko pavitra maanate hai or is par laal dhaagaa baandh kar manokamanaayen purna hone kii kaamana karte hai.
 mandir main devi kaali kii murti kolkata ke bade pradhan kalighat kaali mandir kii pratimaa se milti julati banaai gai he. mandir kii samiti ko 1935 main subhash chandra bose ne aupchaarik rup diya tha, or pratham mandir bhawan kaa udghaatan sar justise manamaatha nath mukherjee ke kar-kamalon se hua tha. iske baad samiti ne aagantukon ke liye ek anya imaarat kii sthapana bhi kii. bengali paryatakon ko yahaan rahane ke liye kamare va chatravaas kii suvidha bhi uplabdh he. yahaan ek purana or samrudh pustkaalay bhi he.
 yahaan manaaya jane vaala durga puja kaa utsav, dilli shahar kii sabase puraani durga pujaaon main gina jaataa he. yahaan pehali baar 1925 main durga puja kii gai thi. is kaali baari kaa mul mandir bangla sahib maarg par sthit tha or vahaan tab sthaneey bengali samudaay prativarsh durga puja ke liye ekatrit hua karte the. 1931 main is mandir ko vartmaan mandir ke sthaan par sthanantarit kiya gaya tha. tab se aaj tak yah dilli main saikadon puja samitiyon ke liye sampark evam kendra bindu bana hua he, or dilli ke bengali samudaay main vyapak rup se pratishtha paata he. dilli main durga puja 1910 kashmiri get main armbh hui thi jo dilli durga puja samiti dwaara yojit kii gai thi. tadoparaant timarpur main timarpur durga puja samiti or civil lines main civil lines puja samitiyon dwaara 1914 main yojit kii gai thi.
 yahaan kii kaali baadi main durga puja utsav aaj bhi paramparaagat style main yojit kiya jaataa he, jisamen paramparaagat ekachaldaar thakur or shilal kaaj shaamil hai. yahaan ke puja anushthan main 1936 se aaj tak koi parivartan nahin kiya gaya he. paaramparik pratiyogitaaon rabindra sangeet or paath bhi abhi bhi yojit kiye jate hai. kaarigaron ko puja mandal banane ke liye kolkata se bulawaaya jaataa he.
 yah mandir nai dilli ke mandir maarg par prasiddh birla mandir ke nikat hi sthit he. yah kanat place ke pashchim main lagbhag 2 kilometre par sthit he. nikatatam dilli metro stesan he ramakrishna ashram maarg, dilli. kalibari ke baraabar main hi ladakh buddha vihaar bhi sthit he. nikatavarti kshetron main gol market, kaali baadi maarg, dow.ram manohar lohia aspataal, rani jhaansi maarg, jhandevalaan, aadi hai.
 
