 silentreta yaa aantarguhi jantu samrajya kii ek badi nimna koti kii prasrishti he. is prasrishti ke sabhi jeev jalpraani hai. keval prajeev tathaa chhidrishtha hi aise praani hai jo aantarguhi se bhi adhik saral aakaar ke hote hai. 
 vikascram main ye pratham bahukoshikeey jantu he jinaki vibhinn prakaar kii koshikaon main vibhedan tathaa vaastavik uthkanirmaan dikhaai padataa he. is prakaar inamen tantrika tantra tathaa peshitantr kaa vikaas ho gaya he. parantu inaki rachana main na sir kaa hi vibhedan hota he, na vikhandan hi dikhaai padataa he. inkaa sharir khokhla hota he, jiske bheetar ek badi guha hoti he. isko aantaraguha kehete hai. isamen ek hi chhed hota he. isko 'mukh' kehete hai, yadhyapi isi chhidr ke dwaara bhojan bhi bheetar jaataa he tathaa maladi kaa parityag bhi hota he. sharir kii diwaar koshikaon kii do paraton kii bani hoti he- bahmastar tathaa ant:str - or donon ke bich bahudhaa ek akoshikeey padaarth - madhyashlesh - hota he. mukh ke chaaron ore bahudhaa kai lambii spershikaaye hoti hai. inkaa kankal, yadi hua to, calsiumyukt yaa sing jaise padaarth kaa hota he. jal main rahane tathaa saral sanrachana ke kaaran inamen na to parivahansanthaan hota he, na utsarjan yaa shwasansanthaan. janankriya alangik tathaa langik donon hi vidhiyon se hoti he. alangik janan koshikabhaajan dwaara hota he. langik janan ke liye janankoshikaon kii utpatti bahmastar athwa ant:str main sthit jananaangon main hoti he. in jeevon main kai prakaar ke dimbh paae jate hai or kai jatiyon main pidiyon kaa ekantataran hota he. 
 aantarguhiyon ke bich main guha rahati he. antadee, fefda, ityadi koi ang inamen nahin hote.
 adhikansh jatiyaan do main se ek rup main pai jaati hai - palip rup main yaa medusa rup main or jinamein ekantaran hota he unamem ek peedhee ek rup kii tathaa duusari duusare rup kii hoti he. kuch jatiyon main bahurupata kaa bahut vikaar dekha jaataa he.
 palip rup ke aantarguhi jaliyak tathaa pushpajiv virgo main paae jate hai. pushpajivon main unke vikaas kii paraakaashtha dikhaai padati he. saral rup kaa palip gilaas jaisaa yaa belanaakaar hota he. uskaa mukh upar kii ore tathaa mukh kii vipareet disha prithvi kii or hoti he. upnivesh banaanevaali jatiyon main mukh kii vipareet dishaavaale bhaag se palip upnivesh se judaa rahata he. aisi jatiyon main vibhinn palipon kii aantaraguhaayen ek duusare se shakhaon kii guhaaon dwaara sambandhit rahati hai. aisi jatiyon main adhikanshat: sabhi palip ek jaise nahin hote. udhaaharan ke liye kuch mukhasahit hote hai or bhojan grahan karte hai to kuch mukharahit hote hai. or bhojan nahin grahan kar sakate. ye keval janankriya main sahaayak hote hai . jaliyakon ke palipon kii aantaraguha saral aakaar kii thili jaisi hoti he, kintu pushpajivon main kai khadey parade diwaar kii bhitari part se nikalate hai jo aantaraguha ko apurna rup se kai bhaagon main baant dete hai. inaki sankhya tathaa vyavastha prayek jati main nishchit rahati he. samudrapushp tathaa kai anya muunge kii chattaanon kaa nirmaan karanevaale aantarguhiyon main in paradon tathaa spershikaaon kii sankhya main vishesh sambandh hota he.
 samudrapushp samudr kii pendi par chipka rahata he. dekhne main yah phool sa lagata he, parantu he yah praani or apni spershikaaon dwaara chote jeevon ko pakadakar pachaa daalata he.
 samudrapushp kaa naam isliye padaa he ki vah kuch kuch phool sa dikhaai padataa he. isaki bhi sanrachana anya palipon kii tarah hoti he. khokhale belanaakaar stambh ke upar gol tikia si rahati he, jiske bich main munhavaala chhed hota he or spershikaaon kii ek yaa adhik tah hoti he. spershikaaye phool kii pankhudiyon si jaan padati hai. stambh kaa nichalaa sira chipte paanv kii tarah hota he. isi ke sahare samudrapushp vividh vastuon main chipakata he. parantu vah sthaayee rup se ek hi jagah nahin chipka rahata. samudrapushp chal saktaa he, parantu bahut dhire-dhire. bahudhaa kai dinon tak ek hi sthaan main chipka rah jaataa he. samudr ke tat ke paas, chhichley pani main, samudrapushp bahut paae jate hai. ye praaia: sabhi samudron main paae jate hai parantu ushn deshiy samudron ke samudrapushp bade hote hai. aise deshon main muunge kii dubi shail maalaon par gaj bhar kii tikiawaale samudrapushp paae jate hen. ye vividh rangon ke hote hai or bahudhaa inpar sundar dhaariyaan or jyamitiya chitrakaari rahati he. ye maansaahaari hote hai or apni spershikaaon se chote jeevon ko pakadakar khate hai.
 un aantar guhiyon ko jinhen log gizgizia kehete hai, vaigyanik bhashaa main medusa kehete hai. paashchaatya parampara ke anusaar medusa naam kii ek rakshasi thi jise kesh nahin the; kesh ke badale main sarp the. isi rakshasi ke naam par medusa padaa he. medusa kaa sharir chhatari ke samaan hota he or bheetar se, us bindu par jahaan chhatari kii tandi lagani chahie, mukh hota he; chhatari kii kor se spershikaaye nikali rahati hai. chhatari ke aakaar kaa hone ke kaaran inhen hindi main chhatrik kaha jaataa he. inkaa sharir atyant naram hone ke kaaran inhen saadhaaran bhashaa main gizgizia kehete hai.
 gizgizia badi hi sundar hoti hai. inkaa manamohak rup dekhakar manushya aashcharyachakit rah jaataa he. inke sharir kii sanrachana tantumay hoti he, na baahar haddi hoti he or na bheetar. inke bheetar bahut sa jal rahata he. isiilie pani ke baahar nikaale jane par ve chichuk jaati hai or unki sundarataa jaati rahati he.
 samudratat par khadey hone se ye jantu pani main tairte hue kabhi na kabhi dikhaai pad hi jate hai. unki spershikaaye neeche jhulati hai or upar chhatari kii tarah unka sharir phula rahata he. jaan padataa he, ye laachaar hai or pani jidhar chaahe udhar unhen baha le jayega, parantu baat aisi nahin hoti. gizgizia icchit disha main ja sakati he; haan, vah tej nahin tair sakati. tairne ke liye yah apane chhatari jaise angon ko baar baar phulati pichakaati he.
 gizgizia kii kai jatiyaan hoti hai. kuch main chhatari teen foot vyas kii hoti he, parantu anya jatiyon main chhatariyaan choti hoti hai. gizgizia vividh sundar rangon kii hoti hai, parantu tairanevaalon ko unase bachaa hi rahanaa chahie, kyonki unki baahuon main anek nalikaay hoti hai, jo shatru ke sharir main enk kii tarah vish pahunchaati hai. badi gizgigiyon kii spershikaaye kai gaj lambii hoti hai. ek kii chapet main aa jane se manushya ko ghanton pidaa hoti he. kabhi kabhi mrityu bhi ho jaati he.
 upar ke sankshipt varnan se pataa chalegaa ki aantarguhi kii saadhaaran sanrachana ucch praaniyon ke bhrunvardhan main ek bhiktika avasthaa ke samaan he . is avasthaa main bhrun ek thili ke samaan hota he, jiske bheetar ek badi guha hoti he or isamen baahar se sampark ke liye ek hi chhidr hota he. guha kii diwaar koshikaon ke do staron kii bani hoti he. vastav main aisa koi aantarguhi nahin he jisaki sanrachana ekabhiktika ke samaan saral ho, kintu aadyajaliyak naamak aantarguhi or ekabhitika main keval itnaa hi antar he ki pratham kii koshikaaye kai prakaar kii hoti hai or donon staron ke bich ek akoshikeey padaarth-madhyashlesh hota he. adhikansh aantarguhi isse kahin adhik jatil hote hai, kintu sabhi kii is saral rup se tulana kii ja sakati he. adhikansh jatiyon main mukh ke chaaron ore khokhale yaa thos, anguli jaise pravaradh athwa spershikaaye hoti hai. bahudhaa unamem trijjiy sammiti hoti he, arthath yadi mukh ko centre maanakar aantarguhi ko kinhi do bhaagon main vibhakt kar diya jaae to donon bhaag samaan honge. haan, pushpajiv naamak varg main avashya hi praani ke aise do bhaag ek vishesh rekha par hi ho sakate hai, arthath unamem dwiparshviya sammiti hoti he. anek aantarguhiyon main madhyashlesh kaa vikaas bahut adhik ho jaataa he, jisase ye jantu daldaar ho jate hai, jaisaa anek jatiyon kii jelly machhliyon main hota he. palip or medusa kii koshikaon main paryaapt bhed hota he.
 aantarguhiyon ke vibhinn virgo ke bhrunvardhan tathaa jivan itihaas main kaaphi antar he, kintu lagbhag sabhi main kisi na kisi prakaar kaa dimbh avashya hi paaya jaataa he. kuch udaahranon se yah spasht ho jayega. samudrapushp main anda jal main parityakt kiya jaataa he or sharir ke baahar hi uskaa sansechan hota he. baad main sansechit anda do, chaar, aath yaa isse adhik koshikaon main vibhakt hota he. koshikaaye is prakaar vyavasthit hoti hai ki ant main ek khokhla gola ban jaataa he. yah ekabhiktika avasthaa he. isamen bahari tal par anek romicaaye nikal aati hai. dhire-dhire ekabhiktika kaa ek sira dhansane lagata he jisase gole kii bhitari guha yaa ekabhiktika kaa ant ho jaataa he or do staronvala syutibhrun banataa he. iskaa mukh baad main praudh avasthaa ke mukh main badalata he tathaa isaki guha aantaraguha ko janm detii he. romicaon ke kaaran is avasthaa main hi bhrun bahut kuch tair saktaa he or ant main samudr ke tal par rukkar kramash: praudh avasthaa main parivartit ho jaataa he.
 kisi praroopik jaliyak, jaise sukumaar prajati main, palip roopawali peedi upnivesh banaati he, jisamen shakhaon par kuch mukhyukt palip hote hai, kuch mukharahit. mukharahit palipon se koshikabhaajan ke dwaara kai aparipakv swatantra chhatrik jaise jeev banate hai. ye paripakv hote hai, to inamen prajnang banate hai. nar tathaa maadaa chhatrik alag alag hote hai. nar se shukrakoshikaaye nikalati hai or ve maadaa chhatrik main jaakar maadaa prajannaang kaa bhedakar andey kaa sansechan karti hai. prajannaang ke bheetar hi pehle ekabhiktika banati he, phir kuch koshikaon ke str tyagkar uske neeche doosraa str banane se syutibhruman banataa he, kintu isamen mukh nahin hota. bahari tal par romicaaye ban jaati hai or bhrun lanbaa ho jaataa he. ab bhrun prajannaang todakar jal main swatantra rup se tairne ke liye nikal padataa he. yah ek dimbh he, jisko chipitak kehete hai. vastav main yah jaliyak kaa praroopik dimbh he. kuch samay ke baad chipitak kisi pathar yaa anya kisi thos vastu par ruk jaataa he. iskaa ek sira pathar se chipak jaataa he. doosraa lanbaa ho jaataa he. is sire par mukh or chaaron ore spershikaaye ban jaati hai. phir uske belanaakaar sharir se koshikaon ke dwaara shakhaayen banati hai.
 chhatrik varg, jaise swarnachhatrik kaa bhrunrvadhran inase bhinn he. swarnachhatrik bade chhatrik ke rup main hota he, jisamen prajannaang hote hai. sukumaar kii bhanti isamen bhi chipitak dimbh banataa he, jo dharaatal par rukne ke baad chashamukh naamak dimbh main badalata he. chashamukh ke purna nirmaan ke baad yah aade-aade anek tukdon main bant jaataa he. puri sanrachana tashtariyon ke ek duusare par rakhe hue bade dher jaisi lagati he. phir prayek tukdaa yaa 'tashtaree' alag ho jaati he or uskaa roopantaran praudh main ho jaataa he.
 inamen se sukumaar kaa jivan itihaas ek or tathy ko bhi spasht karata he. sukumaar ke jeevanchakra main palip tathaa medusa donon roopon ke prauji paae jate hai. palip rup bastiyon main rahete hai or inaki sankhyavriddhi alangik reeti se hoti he. ye ek hi sthaan par sthir rahete hai. medusa akele swatantra tairanevaale tathaa langik prajnan karanevaale hote hai. jeevanchakra main palip tathaa medusa peediyaan ek ke baad ek aati hai, arthath in do pidiyon ke bich ekantaran hota he. atan: isko pidiyon kaa ekantaran kehete hai. swarnachhatrik main palip peedi aviksit rah jaati he. vastav main chashamukhi ko hi palip peedi kaa pratinidhi kaha ja saktaa he. at: swarnachhatrik main ekantaran spasht nahin hota. metridium naamak aantaraguhiyon main medusa bilkul hi aviksit hota he, atan: usamen ekantaran kaa abhas bhi nahin miltaa.
 kaha ja chukaa he, aantatarguhi kaa sharir koshikaon ke do hi staron, bahmastar tathaa antastar, kaa bana hota he, jinke bich vibhinn motaai kii ek akoshikeey parat hoti he. bahmastar main praaia: saat prakaar kii koshikaaye hoti hai. inamen sabase bahusankhyak peshybhichhdiya koshikaaye hoti hai. ye baahar kii ore chaundi or madhyashlesh kii ore kuch nukili hoti hai. isi ore se isamen kuch pravaradh nikalate hai, jo madhyashlesh ke upar falkar puraa str bana lete hai.
 bheetar kii ore sankari hone ke kaaran in koshikaon ke bich kuch jagah chhot jaati he, jisamen choti koshikaon ke samooh paae jate hai, inako antaraleey koshikaaye kehete hai. vastav main in choti koshikaon ke vibhedan se anya prakaar kii koshikaaye banati hai.
 peshybhichhdiya koshikaon ke bich bich kahin kahin kuch vishesh prakaar kii koshikaaye pai jaati hai jinako dashaghat kehete hai. inke bheetar ek badi thili jaisi sanrachana hoti he, jisko soochyang kehete hai. soochyang koshika ke bahari dharaatal kii ore rahata he or usee ore jisamen ek khokhla danshasutra hota he. sutara kaa nichalaa bhaag kuch motaa hota he jise dand kehete hai. dand par kuch nukile kaante or chote chote shalya hote hai. niskriy avasthaa main sutara or dand donon kosh ke bheetar ulatakar kuntalik avasthaa main pade rahete hai. vastav main sutara kuch usee prakaar ulataa rahata he jaise jhole yaa mojey ko ham ulat sakate hai. kosh ke chaaron ore jeevadravya hota he. usamen ek cendrak hota he. jeevadravya se kai sookshm sankochi dhaage nikalakar kosh ko chaaron ore se ghere rahete hai jab sutara kosh ke bheetar rahata he tab kosh kaa bahari mukh ek dhakne se band rahata he. dharaatal par kosh ke mukh ke nikat ek danshedgami rome hota he tathaa kuch tantrika-koshikaon ke tantuk koshika ke jeevadravya main faile hote hai. kisi praani dwaara danshodgami rome ke uddipt ho jane par sutara ekaek ulatakar kosh ke baahar visphot kii bhanti nikalataa he or shikaar main dhans jaataa he. isamen se ek vishaiylla drav nikalne ke kaaran shikaar avasann ho jaataa he. is kriya main bahudhaa puraa danshakosh hi nikal padataa he. danshakoshon ke aakaar, sutara kii lambaai, kaanton kii sankhya aadi kii vibhinnata ke kaaran danshakoshon ke kai bhed kiye jate hai.
 peshyabhichhdiya koshikaon ke bich bich kuch samvedi koshikaaye hoti hai, jo patali tathaa unchi hoti hai or jinke swatantra tal par anek samvedi rome hote hai.
 jaliyak varg ke bahm str main janankoshikaaye bhi pai jaati hai, kintu chhatrik varg tathaa pushpajiv varg main ye antastar main hoti hai. vrishanon main anek shukranon kaa nirmaan hota he or andashyon main keval ek hi andkoshika hoti he.
 antastar main praaia: teen hi prakaar kii koshikaaye pai jaati hai. sankhya main sabase adhik panchashikoshikaaye hoti hai. ye rambhaakar or unchi hoti hai tathaa inke swatantra talon se kai kutapaad nikalate hai. inke dwaara ye un bhojanakanon kaa antargrahan karti he jo samudr main paae jate hai. mithe pani ke aantaraguhiyon main bahudhaa panchashikoshikaon main shaiwal paae jate hai. inke saath aantarguhi kaa sahjivan kaa sambandh hota he.
 poshikoshikaon ke bich bich main kuch choti granthikoshikaaye hoti hai, jinase pachak ras utpann hokar aantaraguha main jaataa he or kuch seemaa tak bhojan ke pachan main sahaayak hota he. sambhavat: isi ras ke kaaran jivit shikaar avasann bhi hote hai.
 madhyashlesh kii rachana vibhinn hoti he. bahudhaa yah patale shlesmak ke str jaisaa hota he, kuch main yah kadi upasthi jaisaa hota he or kuch main lagbhag taral. yah bina koshika kaa hi hota he, kintu bahudhaa inamen kuch swatantra koshikaaye pai jaati he, jo bahm str yaa antastar se isamen aa jaati hai. kuch aantaraguhiyon main koshikaon ke atirikt anek tantu bhi paae jate hai, jo kabhi bhi peshiy prakruti ke nahin hote or jinke kaary ke vishay main nishchaypurvak kuch kahana kathin he.
 jaliyak, swarnachhatrik, orelia, metridium tathaa anya samudrafool un aantaraguhiyon main hai jinka prayek sadsy swatantra, arthath ek duusare se pruthak hota he. kintu sukumaar ke palip main kai jeev ek duusare se sambhddha hokar rahete hai. inaki aantaraguhaayen ek duusare se sambandhit hoti hai; pratikriya main bhi kuch saamanjasy hota he or yahi nahin, praaniyon ke bich thodaa shram kaa vibhaajan bhi hota he. mukhwale palip bhojan karte hai, chhatrik nirmaan nahin karte hai. mukharahit palip bhojan nahin grahan karte, chhatrik nirmaan karte hai. sukumaar main chhatrik bhi is jati kaa ek alag rup he. is prakaar kam se kam teen rup yaa sanrachnawale sadsy ek sukumaar kii hi jati main hue. kisi jati main jab sadsy ek se adhik roopon main paae jate hai to isko bahurupata kehete hai. chhatrik tathaa palip kii bahurupata pidiyon ke ekantaran se sambandhit he, palip tathaa kuddmsanjeev kii bahurupata upniveshnirmaan ke kaaran he. kai jatiyon main ek hi upnivesh main kai prakaar ke praani hote hai. jaliyak varg ke ninaldhargan main bahurupata kaa jo vikaas dekhne main aata he vah puure jantusansar main kahin or nahin dikhaai padataa. udhaaharan ke liye, samudrashali varg main kuch sadsy chote gubaare ke aakaar ke hote hai, jo vaayu se bhare hone ke kaaran halake hote hai or inhen ke kaaran puri basti ulti tairti he, kuch pattee jaise chapate hote hai, kuch samukh hote hai, kuch main spershikaaye bahut badi hoti hai or bahudhaa mukh nahin hote, kuch jananaangon se yukt hote hai, kuch bhinn rup ke sadsy hote hai. pushpajivi yaa pravaal banaanevaale aantaraguhiyon main bahurupata is seemaa tak viksit ho gai he ki kabhi kabhi yah andeh hota he ki ek hi basti ke vibhinn shaareerik rachnawale praani vastav main alag alag sadsy hai yaa bahuviksit ang, jo milakar ek bahuviksit sadsy kii rachana karte hai. is prakaar ninaldhargan main bahu-ang-siddhant tathaa bahu-sadsy-siddhant kii samasya kaa prarambh ho gaya he.
 aantarguhi ko teen virgo main vibhajit kiya jaataa he: 
 jaliakavarg ke antargat jaliyak, sukumaar tathaa anek jeev aate hai, jinamein saadhaarant: chhatrik tathaa palit donon rup paae jate hai. chhavikvarg main chhatrik kaa vikaas hota he, kintu palip aviksit rah jaataa he. iske antargat jelly machhliyaan rakhi jaati hai. pushpajivi main palip suviksit hota he, kintu chhatrik anupasthit hota he. is varg main samudrafool, pravaal nirmaan karanevaale aantarguhi aadi rakhe jate hai. pehle isamen ek chauthaa varg pakshavahi bhi rakhaa jaataa tha, kintu ye jantu anya aantaraguhiyon se itane bhinn hote hai ki inako ab aantaraguhiyon se alag ek pruthak prasrishti main hi rakhaa jaataa he.
 cilintereta naam ab purana or avaidh ho gaya he. kyonki tinophora or nideria ko ab metajoa ke antargat anya jantuon ke samaan str par rakhaa jaataa he.
