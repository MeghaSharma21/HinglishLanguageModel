 hindu samaaj main jin jatiyon yaa virgon ke saath asprishyata kaa vyavhaar kiya jaataa tha or aaj bhi kuch had tak vaisaa hi visham vyavhaar kahin kahin par sunne or dekhne main aata he, unako asprishy, antyaj yaa dalit naam se pukaarte the. yah dekhakar ki ye saare hi naam apmanjanak hai, san 1932 ke ant main gujarat ke ek antyaj ne hi mahatma gandhi ko ek gujarati bhajan kaa hawala dekar likhaa ki antyajon ko "harijan" jaisaa sundar naam kyon na diya jaae. us bhajan main harijan aise vyakti ko kaha gaya he, jiskaa sahaayak sansar main, sivaay ek hari ke, koi doosraa nahin he. gandhi ji ne yah naam pasand kar liya or yah prachlit ho gaya.
 vaidic kaal main asprishyata kaa koi ullekh nahin paaya jaataa. parantu varnavyavastha ke vikrut ho jane or jati panti kii bhed bhaavana bad jane ke kaaran asprishyata ko janm mila. iske aitihaasik, raajnneetik aadi or bhi kai kaaran batalaaye jate hai. kintu saath hi saath, ise ek saamaajik buraai bhi batalaaya gaya. "vajrasoochik" upanishad main tathaa mahabharat ke kuch sthalon main jatibhed par aadhaarit oonchnichapan kii ninda kii gai he. kai rishi muniyon ne, buddha evam mahavir ne kitne hi sadhu santon ne tathaa raja rammohan raay, swami dayanand saraswati prabhruti samajasudharkein ne is saamaajik buraai kii ore hindu samaaj kaa dhyaan khichaa. samay samay par ise mitaane ke jahaan tahaan chhit put praytn bhi kiye gaye, kintu sabase joardaar praytn to gandhi ji ne kiya. unhone ise hindoodharm ke maathe par laga hua kalank mana or kaha ki "yadi asprishyata rahegi, to hindu dharm kaa - unki drushti main "maanav dharm" kaa - naash nishchit he." swatantry prapti ke liye gandhi ji ne jo chatu:sutri rachanaatmak kaarykram desh ke saamne rakhaa, usamen asprishyata kaa nivaaran bhi tha. parantu is andolan ne deshvyapee rup to 1932 ke sitambar maas main dhaaran kiya, jiskaa sankshipt itihaas yah he-
 landan main yojit aitihaasik golmez parishad ke duusare daur main, kai mitron ke anurodh par, gandhi ji sammilit hue the. parishad ne bharat ke alpsankhyakon ke jatil prashn ko lekar jab ek cameti niyukt kii, to uske samaksh 12 navambar 1931 ko gandhi ji ne achhuton kii ore se bolte hue kaha - "meraa daawa he ki achhuton ke prashn kaa sachcha pratinidhitiv to main kar saktaa hoon. yadi achhuton ke liye pruthak nirvachan maan liya gaya, to uske virodh main main apane praanon kii baaji laga doongaa." gandhi ji ko vishwaas tha ki pruthak nirvachan maan lene se hindu samaaj ke do tukade ho jaayenge or uskaa yah angabhang loktantr tathaa rashtriya ekta ke liye bada ghaatak siddh hoga or asprishyata ko maanakar savarna hinduon ne jo paap kiya he uskaa praayshchitt karne kaa avasar unke haath se chalaa jayega.
 golmes parishad se gandhi ke aate hi swatantry andolan ne phir se jor pakadaa. gandhi ji ko tathaa congress ke kai pramukh netaaon ko jelon main band kar diya gaya. gandhi ji ne yarvada jail se bharat mantri shri semuel hor ke saath is bare main patravyavhaar kiya. pradhan mantri ko bhi likhaa. kintu jis baat kii ashanka thi vahi hokar rahi. british mantri raimaje mcdanald ne apana jo sampradayik nirnay diya, usamen unhone dalit virgon ke liye pruthak nirvachan ko hi manyata di.
 13 sitambar 1932 ko gandhi ji ne ukt nirnay ke virodh main aamaran anshan kaa nishchay ghoshit kar diya. sara bharat kaanp uthaa is bukamp ke jaise dhakke se. saamne vikat prashn khadaa tha ki ab kya hoga. desh ke bade bade netaa is gutthi ko sulajhane ke liye ikattha hue. madanamohan malviya, c. rajagopalchaari, tejbahadur sapru, em. aar. jayakar, amritlal vi. thakkar, ghanashyam birla aadi, tathaa dalit virgon ke netaa doctor ambedkar, shrinivasana, em. si. raja or duusare pratinidhi. teen din tak khub vichaarvimarsh hua. charchaa main kai utaar chadhaav aae. ant main 24 sintabar ko sabane ekamat se ek nirnit samjhaute par hastakshar kar die, jo "puna pact" ke naam se prasiddh hua. puna pact ne dalit virgon ke liye british bharat ke antargat madras, bombai punjab, bihar or urisa, madhyapraant, assam, bengal or sanyukt praant kii vidhaan sabhaaon main kul milakar 148 sthaan, sanyukt nirvachan pranali maanakar, surakshit kar die, jabaki pradhanmantri ke nirnay main keval 71 sthaan die gaye the, tathaa kendriya vidhaan sabha main 18 pratishat sthaan ukt pact main surakshit kar die gaye. pact kii avadhi 10 varsh kii rakhi gai, yah maanakar ki 10 varsh ke bheetar asprishyata se paidaa hui niryogyataayen dur kar di jaayengi.
 sar tejbahadur sap degree or shrijaykar ne is pact kaa masauda tatkaal taar dwaara british pradhan mantri ko bhej diya. falat: pradhan mantri ne jo sampradayik nirnay diya tha, usamen se dalit virgon ke pruthak nirvachan kaa bhaag nikaal diya.
 samast bharat ke hinduon ke pratinidhiyon kii jo parishad 25 sintabar, 1932 ko bombai main pan. madanamohan malviya ke sabhapatitv main hui, usamen ek prastaav paarit kiya gaya jiskaa mukhya ansh yah he - aaj se hinduon main koi bhi vyakti apane janm ke kaaran "achhut" nahin mana jayega or jo log ab tak achhut maane jate rahe hai, ve saarvajanik kuon, sadakon or duusari sab sansthaaon kaa upyog usee prakaar kaa kar sakenge, jis prakaar ki duusare hindu karte hai. avasar milte hi, sabase pehle is adhikaar ke bare main kanoon bana diya jayega or yadi swatantraaa praapt hone se pehle aisa kanoon na banaaya gaya to swarajya sansad pehla kanoon isi ke bare main banaaegi.
 26 sitambar ko gandhi ji ne, kavi rabindranath thakur tathaa anya mitron kii upasthiti main santare kaa ras lekar anshan samaapt kar diya. is avasar par bhavavihval kavi thakur ne swarchit "jivan jakhan shukaye jaay, karunaa dharai esho" yah geet gaaya. gandhi ji ne anshan samaapt karte hue jo vaktavy prakaashanarth diya, usamen unhone yah aashaa prakat kii ki, "ab meri hi nahin, kintu saikadon hajaaron samajasanshodhakon kii yah jimmedaari bahut adhik bad gai he ki jab tak asprishyata kaa unmoolan nahin ho jaataa, is kalank se hindu dharm ko mukt nahin k liya jaataa, tab tak koi chaiyn se baith nahin saktaa. yah na maan liya jaae ki sankat tal gaya. sachhee kasuti ke din to ab aanevaale hai."
 iske ananthar 30 sitambar ko pun: bombai main pandit malviya ji kii adhyakshata main jo saarvajanik sabha hui, usamen saare desh ke hindu netaaon ne nishchay kiya ki asprishyatanivaaran ke uddeshy se ek akhil bhartiya asprishyatavirohi mandal sthapit kiya jaae, jiskaa pradhan karyaalay dilli main rakhaa jaae or uski shakhaayen vibhinn praanton main or ukt uddeshy ko puraa karne ke liye yah kaarykram haath main liya jaae - sabhi saarvajanik kuen, dharmashalas, sadaken, skool, shmashanghat, ityadi dalit virgon ke liye khule ghoshit kar die jaaen, saarvajanik mandir unke liye khol die jaaen, basharte ki or ke sambandh main jor jabardastee kaa prayog na kiya jaae, balki keval shantipurvak samajhanebujhane kaa sahaara liya jaae.""
 in nishchayon ke anusaar "asprishyata-virdohi-mandal" naam kii akhil bhartiya sanstha, baad main jiskaa naam badalakar "harijanasevak-sangh" rakhaa gaya, banaai gai. sangh kaa mul samvidhan gandhi ji ne swayan taiyaar kiya.
 harijan-sevak-sangh ne apane samvidhan main jo mul uddeshy rakhaa vah yah he-"sangh kaa uddeshy hindoosamaaj main satyamay evam ahimsak sadhano dwaara chuaachhut ko mitaanaa or usase paidaa hui un duusari buraaiyon tathaa niryogyataon ko jadmul se nasht karnaa he, jo tathakthith achhuton ko, jinhen iske baad "harijan" kaha jayega, jivan ke sabhi kshetron main bhogani padati hai or is prakaar unhen purna rup se shesh hinduon ke samaan str par laa dena he."
 "apane is uddeshy ko puraa karne ke liye harijan-sevak-sangh bharat bhar ke savarna hinduon se sampark sthapit karne kaa praytn karegaa or unhen samajhaayega ki hindoosamaaj main prachlit chhooaachhut hindu dharm ke mul siddhanton or maanavtaa kii ucchtam bhaawanaaon ke sarvatha viruddh he, tathaa harijanon ke naitik, saamaajik or bhautik kalyansadhak ke liye sangh unki bhi seva karegaa.""
 harijan-sevak-sangh kaa pratham adhyaksh shri ghanashyamdaas birla ko niyukt kiya gaya or mantri kaa pad sanbhaala sriamritlal vitthaldas thakkar ne, jo "thakkar bapa" ke naam se prasiddh the. shrithakkar ne saare praanton ke pramukh samajasudharkon evam lokvetaaon se milakar kuch hi maheenon main sangh ko purnataya sangathit kar diya.
 gandhi ji ne jail ke andar se hi harijan andolan ko vyapak or sakriy banane kii drushti se teen saptahik patron kaa prakaashan karaayaa-angreji main "harijan", hindi main "harijan sevak" or gujarati main "harijan bandhu". in saptahik patron ne kuch hi dinon main "yang india" or "navajivan" kaa sthaan le liya, jinka prakaashan raajnneetik kaarnon se band ho gaya tha. harijan prashn ke atirikt anya samayik vishyon par bhi gandhi ji in patron main lekh or tippaniyan likhaa karte the.
 kuch dinon baad, thakkar bapa ke anurodh par asprishyatanivaranarth gandhi ji ne saare bharat kaa daura kiya. lakhon logon ne gandhi ji ke bhaashanon ko suna, hajaaron ne chuaachhut ko choda or harijanon ko gale lagaaya. kahin kahin par kuch virdohi pradarshan bhi hue. kintu virodhiyon ke hriday ko gandhi ji ne prem se jeet liya. is daure main harijankaarya ke liye jo nidhi ikatthi hui, vah das lakh rupye se upar hi thi.
 harijanon ne apana janmajaat adhikaar praapt karne kaa saahas paidaa hua. savarnon kaa virodh bhi dhire dhire kam hone laga. gandhi ji kii yah baat logon ke gale utarane lagi ki "yadi asprishyata rahegi to hindu dharm vinaash se batch nahin saktaa."
 harijan-sevak-sangh ne saare bharat main harijan-chaatr-chaatraon ke liye hajaaron skool or saikadon chaatralay chalaae. udyogshalas bhi sthapit kin. khaasi acchhee sankhya main vidhyaarthiyon ko chaatravritiyaan or anya sahaytaayen bhi deen. harijanon kii bastiyon main aavashyaktaa ko dekhte hue anek kuen banawaye. hotalon, dharmashalaon tathaa anya saarvajanik sthanon ke upyog par jo anuchit rukaawatein thim unako hatwaya. bade bade prasiddh mandiron main visheshat: dakshin bharat ke mandiron main harijanon ko sammanpurvak darshan pujan ke liye pravesh dilaayaa.
 desh swatantra hote hi samvidhan parishad ne, dow ambedkar kii pramukhataa main jo samvidhan banaaya, asprishyata ko "nishiddh" tehra diya. kuch samay ke uparaant bhartiya sansad ne asprishyata aparaadh kanoon bhi bana diya. bharat sarkaar ne anusuchit jatiyon ke liye vishesh ayukta niyukt karke harijanon kii shiksha tathaa vividh kalyaan kaaryon kii disha main kai ullekhneey praytn kiye.
 sansad or rajyon kii vidhaan sabhaaon main surakshit sthanon se jo harijan chune gaye, unamem se anek suyogy vyaktiyon ko centre main evam vibhinn rajyon main mantriyon ke uttardaayitvapurn pad die gaye. vibhinn sarkari vibhaagen main bhi unki niyuktiyaan hui. unamem swabhimaan jaagrath hua. aarthik sthiti main bhi yatkinchit sudhaar hua. kintu in sabakaa yah arth nahin ki asprishyata kaa sarvatha unmoolan ho gaya he. spasht he ki samajasanshodhan kaa andolan keval sarkaar yaa kisi kanoon par purnat: aadhaarit nahin rah saktaa. asprishyata kaa unmoolan prayek savarna hindu kaa apana kartavya he, jiske liye uskaa swayan praytn apekshit he.
