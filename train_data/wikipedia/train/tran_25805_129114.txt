 upanyaas gadhy lekhan kii ek vidha he.
 arnest e. baker ne upanyaas kii paribhaasha dete hue use gadhybaddh kathanak ke madhyam dwaara jivan tathaa samaaj kii vyakhya kaa sarvottam saadhan bataaya he. yon to vishwasahitya kaa prarambh hi sambhavat: kahaniyon se hua or ve mahakavyon ke yug se aaj tak ke sahitya kaa merudand rahi hai, phir bhi upanyaas ko aadhunik yug kii dein kahana adhik samichin hoga. sahitya main gadhy kaa prayog jivan ke yatharth chithran kaa dyotak he. saadhaaran bolchaal kii bhashaa dwaara lekhak ke liye apane paatro, unki samasyaon tathaa unke jivan kii vyapak prishthbhumi se pratyaksh sambandh sthapit karnaa aasaan ho gaya he. jahaan mahakavyon main kritrimata tathaa aadarshonmukh pravriti kii spasht jhalak dekhne ko milti he, aadhunik upanyaaskaar jivan kii vishrunkhalataaon kaa nagn chithran prastut karne main hi apni kala kii sarthakata dekhtaa he.
 yatharth ke prati aagrah kaa ek anya parinaam yah hua ki katha sahitya ke apaurushey tathaa alokik tatv, jo pracheen mahakavyon ke vishisht ang the, purnataya lupt ho gaye. kathakaar kii kalpana ab seemaabaddh ho gai. yatharth kii paridhi ke baahar jaakar manachaahi udaan lenaa uske liye praaia: asambhav ho gaya. upanyaas kaa aavirbhaav or vikaas vaigyanik pragati ke saath hua. ek ore jahaan vigyaan ne vyakti tathaa samaaj ko samanya dharaatal se dekhne tathaa chitrit karne kii prarena di vahiin duusari ore usne jivan kii samasayaaon ke prati ek nae drushtikon kaa bhi sanket kiya. yah drushtikon mukhyat: bauddhik tha. upanyaaskaar ke upar kuch nae uttardaayitv aa gaye the. ab uski sadhana kala kii samasyaon tak hi simit na rahakar vyapak saamaajik jaagrukta kii apeksha rakhti thi. vastut: aadhunik upanyaas saamaajik chetana ke kramik vikaas kii kalatmak abhivyakti he. jivan kaa jitna vyapak evam sarvangin chitra upanyaas main miltaa he utana sahitya ke anya kisi bhi rup main uplabdh nahin.
 saamaajik jivan kii vishad vyakhya prastut karne ke saath hi saath aadhunik upanyaas vaiyaktik charitra ke sookshm adhyayan kii bhi suvidha pradaan karata he. vastav main upanyaas kii utpatti kii kahani europea punarutthan ke falswaroop arjeet vyaktiswatantray ke saath lagi hui he. itihaas ke is mahatvapurn daur ke uparaant maanav ko, jo ab tak samaaj kii ikai ke rup main hi dekha jaataa tha, vaiyaktik pratashtha mili. samantvaadi yug ke saamaajik bandhan deele pade or maanav vyaktitv ke vikaas ke liye unmukt vaataavaran mila. yatharthonmukh pravritiyon ne maanav charitra ke adhyayan ke liye bhi ek nayaa drushtikon diya. ab tak ke sahitya main maanav charitra ke saral vargeekaran kii parampara chali aa rahi he. paatr yaa to purnataya bhale hote the yaa ekadam gaye gujarey. achchhaayiyon or trutiyon kaa sammishran, jaisaa vaastavik jivan main sarvatra dekhne ko miltaa he, us samay ke kathakaron kii kalpana ke pare kii baat thi. upanyaas main pehali baar maanav charitra ke yatharth, vishad evam gahan adhyayan kii sambhaavna dekhne ko mili.
 angreji ke mahan upanyaaskaar henry filding ne apni rachanaaon ko gadhy ke likhe gaye vyangyatmak mahakavy kii sangya di. unhone upanyaas kii itihaas se tulana karte hue use apekshaakrit adhik mahatvapurn kaha. jahaan itihaas kuch vishisht vyaktiyon evam mahatvapurn ghatnaon tak hi simit rahata he, upanyaas pradarshit jivan ke satya, shaashvat or sanrvadeshiy mahatv rakhte hai. sahitya main aaj upanyaas kaa vastut: vahi sthaan he jo pracheen yug main mahakavyon kaa tha. vyapak saamaajik chithran kii drushti se donon main paryaapt samya he. lekin jahaan mahakavyon main jivan tathaa vyaktiyon kaa adarshavaadi chitra miltaa he, upanyaas, jaisaa filding kii paribhaasha se spasht he, samaaj kii aalochanatmak vyakhya prastut karata he. upanyaaskaar ke liye kahani saadhan maatr he, saadhy nahin. uskaa dhyey pathakon kaa manoranjan maatr bhi nahin. vah sachche arth main apane yug kaa itihaaskaar he jo satya or kalpana donon kaa sahaara lekar vyapak saamaajik jivan kii jhaanki prastut karata he.
 upanyaas ke samanaantar idhar upanyasika naamak naveen gadhy vidha kaa sutarapaat hua he jise laghu upanyaas bhi kaha jaataa he. upanyasika apni sanghatana kii drushti se upanyaas ke nikat hone par bhi kalver tathaa aakaar ke chalate kahani ke adhik nikat hoti he. isamen na to kehani jaisi ekasutrata, saghan bunaavat or prabhavanviti hoti he or na hi upanyaas jaisaa failaav tathaa nirupan vaividhya. dekha jaae to upanyasika upanyaas or kahani ke bich kii vidha he.
 banbhatta kii kadambari ko vishwa kaa pratham upanyaas mana ja saktaa he. kuch log japani bhashaa main 1007 i. main likhaa gaya “jenji kii kahani” naamak upanyaas ko duniya kaa sabase pehla upanyaas maanate hai. ise murasaki shikibu naamak ek mahila ne likhaa tha. isamen 54 adhyay or kareeb 1000 prishth hai. isamen prem or vivek kii khoj main nikle ek rajkumaar kii kahani he.
 europe kaa pratham upanyaas servantis kaa “don quicksot” mana jaataa he jo spani bhashaa kaa upanyaas he. ise 1605 main likhaa gaya tha.
 angreji kaa pratham upanyaas hone ke daavedaar kai hai. bahut se vidwaan 1678 main jone bunyaan dwaara likhe gaye “da pilgrims progress” ko pehla angreji upanyaas maanate hai.
 acharya ramachandra shukla ke anusaar pariksha guru hindi kaa pratham upanyaas he. iske lekhaklala shrinivas das hai. 'devra ni jethaani kii kahani' . shraddharam fillori kii bhagyawati ko bhi hindi ke pratham upanyaas hone kaa shrey diya jaataa he.
 indulekha - rachanakaal, 1889, lekhak chandu menon
 pratap mudaliyaar - rachanakaal 1879, lekhak, mayuram vednaigam pillai
 durgeshnandini - rachanakaal, 1865, lekhak, bankim chandra chatarji
 yamuna paryaton - rachanakaal, 1857, lekhak, baba padmaji. 
 ise bhartiya bhashaaon main likhaa gaya pratham upanyaas mana jaataa he.
 is tarah ham dekh sakate hai ki bharat kii lagbhag sabhi bhashaaon main upanyaas vidha kaa udbhav lagbhag ek hi samay das-bees varshon ke antaraal main hua.
