 ruso ne baalkon kii teen avasthaaon kii kalpana kii thi : shaishvavastha, jo ek varsh se paanch tak rahati he, baalyavastha jo paanch varsh se 12 varsh tak rahati he or kishoravastha jo 12 varsh se 20 varsh tak rahati he. aadhunik manovishleshan vigyaan ke visheshgyon ne ruson kii ukt kalpana kaa samarthan balak kii kamvasana ke vikaas ke aadhaar par kiya he. manovishleshan vaigyanik balak ke maansik vikaas main uski gyanatmak shaktiyon kii pradhanta na maanakar bhaavon kii hi pradhanta maanate hai. manushya ke bhaavon ke viks ke saath hi uski anya maansik shaktiyon kaa vikaas hota he. bhav vaasana kaa sahagaami tatv he. manushya kii mul athwa mukhya vaasana kamvasana he. atev jaise jaise uskaa vikaas hota he vaise vaise balak kaa maansik vikaas hota he.
 manovishleshkon ke kathananusaar balak kaa vaasanamak vikaas paanch varsh kii avasthaa main hi ho jaataa he. iske baad uski kaam vaasana antarhit ho jaati he. vah teraa varsh main phir se jaagrath hoti he or is baar jaagrath hokar sadaa babbti hi rahati he. iske kaaran balak kaa kishor jivan bade mahatv kaa hota he. iske purv ke jivan main balak kaa bhavatmak vikaas ruk jaataa he, parantu uskaa shaareerik or bauddhik vikaas jari rahata he. kishoravastha main balak kaa sabhi prakaar kaa vikaas purnroopen hota he.
 uparyukt baalamanovikas kii kalpana ekangi dikhaai detii he. atev baalamanovigyaan main vishesh ruchi rakhane vaale manovaigyanikon ne baalkon kaa sidhaa nirikshan karke or unke vyavhaaron ke vishay main prayog karke, jo nishkarsh nikaale ve adhik mahatv ke hai. unhone apane dutt nimnlikhit saat vibhaagon main rakhana adhik uchit samajha he. 
 balvikas ke adhyayan ke liye baljivan nimnlikhit saat vibhaagon main vibhakt kar liya jaataa he : 
  garbhavasi, 
  navjaat shishu, 
  ek varshiya shishu, 
  dagamagaakar chalanevaala, 
  paathshaalarohi, 
  kaishoronmukh tathaa 
  kishor. 
 sabhi praaniyon kaa shaareerik vikaas unki garbhavastha se hi hota he. is vikaas main do pramukh baaten kaam karti hai, ek prakritik paripakvata or duusari seekhney kii sahaj vritti. antar keval itnaa hi he ki jahaan duusare praaniyon ke jivanavikas main prakritik paripakvata kaa adhik mahatv rahata he, vahaan balak ke vikaas main seekhney kii pradhanta rahati he. manovaigyanik prayogon se yah siddh ho gaya he ki jab balak maan ke garbh main do maheene kaa rahata he tabhi se seekhney lagata he. par uske seekhney kii jaankaree is samay karnaa kathin hota he.
 garbhavastha main balak ke seekhney kii kriya kii jaankaree ke liye manovaigyanikon ne vishesh prakaar ke yantron kaa avishkaar kiya he. uske kriyakalapon ko jaanane ke liye eks kiran kaa upyog kiya jaataa he. abhimanyu ne chakravyuuh todane kii kriya jab vah garbh main tha, tabhi sikh lee thi. vah chakravyuuh ko vahiin tak tod sakaa jahaan tak usne garbh main todna siikhaa tha. jis balak kii maan ko garbhavastha main sadaa bhaybheet rakhaa jaataa he, vah balak darpok hota he. sansar ke ladaaku log aisi maataaon kii santan the jinhen garbhavastha main yuddh kaa jivan vyateet karnaa padaa tha. nepolian or shiva ji kii maataaon kaa jivan aisa hi tha. isi tarah railway quarter main rahanevaale karmchaariyon ke bachche garbhasth avasthaa se hi rail kii gadgadaahat, siti aadi sunne ke aadi ho jate hai.
 navjaat shishu janm lete hi rota he. yah shubh suchak he. yadi baccha aswasth he, to uske munh se rone kii aawaaj nahin nikalati. paidaa hone ke kuch hi ghanton baad use bhukh lagati he. yadi is bachche ke munh main maan kaa stan de diya jaae, to vah doodh khinchne lagata he. yadi bachche ko do teen din tak maan ke stan se doodh na pilaayaa jaae, to vah maan ke stan se doodh kheenchna hi bhul jaataa he. maan kaa doodh bhi stan ko balak ke munh main daale bina nahin nikalataa.
 navjaat shishu ko du:kha sukh kii anubhuti do teen varsh ke balak jaisi nahin hoti. navjaat shishu ek saal tak kaaphi rota he, parantu uski aankh se ansu nahin nikalataa. navjaat shishu kii bahut thodi samvednaayen hoti hai. jor kii aawaaj use chaunkaati he or tej prakaash bhi samvednaa utpann karata he, parantu rang ke vishay main uski samvednaa spasht nahin hoti. navjaat shishu kii bhavatmak anubhutiyaan bhi simit hoti hai. vah muskuraataa to he, parantu yah nahin kaha ja saktaa ki anand kii anubhutiyon ke kaaran vah muskaraata he. vah 20 ghante tak sota rahata he. uskaa adhik sona hi swasthyavardhak he. navjaat shishu adhiktar sahaj kriyaayein hi karata he.
 ek saal kaa balak apane or bahari vaataavaran main bhed karnaa sikh letaa he. vah apana haath pair or sir aavashyaktaa ke anusaar idhar udhar chalaata he. vah khadey hone kii cheshtaa karata he or yadi koi haath pakadakar use chalaae, to vah chalane kii bhi cheshtaa karata he. balak ke andar har ek padaarth ko chune kii, uthaane kii evam munh tak le jane kii baadhya prerana rahati he. vah swaavlambee banane kii cheshtaa karata he. vah swaarthee rahata he. yadi koi cheez use di jaae, to vah prasannataa pradarshit karata he or yadi use chin liya jaae to vah rone lagata he. ek or do varsh ke bich baccha bhashaa kaa gyaan praapt karnaa prarambh kar detaa he. vah ek do shabd bhi sikh jaataa he.
 do varsh kaa balak apane vaataavaran main sadaa khoj karata rahata he. vah idhar udhar daudta, kudata-phandata, girtaa rahata he. vah sidhiyon par chadhane kii cheshtaa karata he. seedhiyaan chadh letaa he, lekin utarane main ludhak jaataa he. vah sab cap se doodh pi letaa he or chammach ko kaam main laa saktaa he. jab use kapade pahanaae jate hai, tab vah kapade pehanaane main bado kii madad karata he. tasviir dekhakar vah vastuon kaa naam bataata he or do chaar shabd kii kavita kah letaa he. do se chaar varsh kii avasthaa main bachche kaa shabdkosh 300 shabdon kaa ho jaataa he. teen varsh tak kaa balak apane aapke bare main sangya shabd se hi bodh karata he, sarvnaam se nahin. vah apana naam jaanata he. vah yah bhi bataa saktaa he ki vah ladkaa he yaa ladki. shabdon kaa uccharan bada hi fuhar rahata he. in bacchon kii shabdaawalee vilakshan prakaar kii hoti he. jin shabdon kaa ve uccharan nahin kar sakate, unke badale main ve duusare shabd kaam main le aate hai. pani ke liye mamma kehete hai, chidiya ko chu chu or kute ko tu tu kehete hai. unhen apane bhaavon ko sanbhaalane kii shakti nahin rahati. ve sabhi chijen apane hi liye chaahate hai. yadi koi vyakti unase koi vastu chin le, to ve bahut hi cruddh ho jate hai. do se paanch varsh kaa shishu sabhi baaten sikhta he. vah 10 ghante prati din chalata rahata he. aisa balak saamaajikta pradarshit nahin karata or bacchon main ruchi na dikhaakar bado main ruchi dikhaata he. bacchon ke saath khilne main vah sahyog nahin dikhaata, varan unka anukaran maatr karata he. vah vyaktiyon main ruchi na rakhkar vastuon main ruchi rakhata he or acchhee laganevaali vastu dusron se chin letaa he.
 is umr ke bacchon kii bhavatmak anubhutiyaan paryaapt rahati hai. vah du:kha paane par teji se rota he or kabhi kabhi bada hi tufaan machaata he, jaise pair patakana or sir peetna. usamen dusron ke bhaavon ko samajhane kii shakti nahin rahati or na unke prati vah sahanubhuti hi dikhaata hai. yadi vah kisi bachche ko rote hue dekhtaa he, to vah pareshaani kii mudra main use dekhtaa rahata he, swayan nahin rone lagata. shishu ke bhay bahut thode hote hai. tikshn aawaaj tathaa neeche girane se vah darataa he. isi prakaar aagantukon se or nai chizon se vah darataa he, parantu vah bahut se daraavne jaanwaron se nahin darataa. yadi use sarp se daravaaya na jaae, to vah use pakadaney daudega. shishu ko anek dar kushiksha ke dwaara praapt hote hai.
 janm se lekar paanch varsh kii avasthaa shishav avasthaa kahi jaati he. chah varsh kii avasthaa se hi balykaal mana gaya he. balykaal skool jane kii avasthaa he. yah kaal 10, 11 varsh tak mana gaya he. balykaal main balak apane sharir kii parvaah thik prakaar se kar saktaa he or dusron ke saath thik vyavhaar kar letaa he. vah chalate chalate achaanak gir nahin padataa. unchi jagahon par chadh jaataa he or vahaan se utar aata he. is kaal main baalkon ko kudana, phandana, daudna, sabhi baton main majaa aata he. jahaan shishu apni unguliyon kaa thik se upyog nahin kar paata, vahaan balak unase bahut kuch kaam le saktaa he. vah apane kapade, juute, swayan pahan saktaa he. baalo main kanghee kar saktaa he or swayan snaan kar saktaa he. in sab kaamon ko vah bade logon se sadaa sikhta rahata he.
 paanch varsh ke shishu main khilne kii pravriti hoti he. vah anek prakaar kii vastuen khel ke liye chahta he. aise bacchon ke liye maikino or plasticin athwa geeli mitti bahut upyogi hoti he. vah anek prakaar kii chitrakaari karata he. ab vah jo chitra banaata he, ve praaia: sarthak hote hai.
 chah varsh kii umr tak bachche kaa bauddhik vikaas kaaphi ho jaataa he. vah ginati kaa arth samajhane lagata he. 20 tak ginati saralata se gin letaa he or 20 padaarthon ko gin bhi letaa he. paanch varsh kii avasthaa tak bachche ko pahaade kaa arth nahin aata. jo bhi use rataya jaae vah rat letaa he. is samay baccha pustak padhane kii cheshtaa karata he, parantu uskaa bahut kuch padhanaa sarthak nahin hota. uskaa shabdkosh 2,500 shabdon kaa ho jaataa he. uski bhashaa main keval saral vaakya nahin rahete, varan mishrit or jatil vaakya bhi rahete hai. bhashaa ke vikaas ke saath saath uske vichaaron main bhi paryaapt vikaas hota he. is umr kaa balak kalbodhak shabdon ko thik se kaam main laata he. uskaa kaary kaaran ke aadhaar par sochna abhi viksit nahin hota.
 is umr main balak kii bhavanaayen kaaphi viksit ho jaati hai. vah prasannataa, krodh, bhay, niraashaa aadi bhaavon ko spasht rup se or praaia: thik dhang se vyakt karata he. yadi koi use chidhaa de, yaa koi uski cheez chin le, to vah use maarane kii cheshtaa karata he. balak ke is kaal ke bhay uske jivan main bada mahatv rakhte hai. yadi kisi balak kaa pita krodhi hua or vah baat baat main bachche ko daantata rahaa, to balak sadaa ke liye darpok ban jaataa he. or yadi balak main koi pratibha hui, to uske man main pita ke prati or bhi maansik granthi ban jaati he.
 balykaal aadaton ke daalane kaa kaal he. paanch or das varsh ke bich balak main anek prakaar kii bhalee or buree aadaten pad jaati hai. avibhavakon par hi in aadaton ke daalane kii jimmedaari rahati he. jaisaa ve use banaate hai, vaisaa vah ban jaataa he. yadi kisi balak ko bhoot pret kii kahaniyaan is samay sunai jaaen, to vah jivan bhar ke liye darpok ban jaataa he.
 balykaal main bachche ko bhaybheet karanevaali vastuon kii sankhya bad jaati he. ab vah achaanak tej aawaaj sunakar tathaa unche sthanon par jane se to nahin darataa, parantu andhkaar main jane se tathaa akele rahane se, bade bade jaanwaron, se tathaa navagantukon se darane lagata he. iske kalpit dar bahut se ho jate hai. vah bhoot pret se to darataa hi he. yah daakuon or choron ke naam se bhi darataa he.
 balykaal main bachche ko atmaprakashan kii utani swatantraaa nahin rahati jitani use pehle rahati he. use skool janaa padataa he or master kii nigaraanee main rahanaa padataa he. vahaan use sheelwaan bananaa padataa he. yah sheel dikhaau hota he. iskaa badla vah ghar par chukaata he. skool se lautakar vah maan ke saamne bahut si shaitani karata he.
 chah se das varsh ke bich ke balak ke saamaajik bhav kaaphi viksit ho jate hai. vah ladke or ladki donon se miltaa julata he, parantu uske adhik mitra apane hi samanling ke baalkon main hote hai. ladke ladakiyon ko praaia: murkh samajhate hai or ladkiyaan ladako kaa uddand tathaa foohad samajhati hai. ladke or ladakiyon ke khelon main ab bhinnata aa jaati he. ladkiyaan gudiyon, chuulhe chakki aadi se khelti hai or ladke naav, gend, tir kaman, paiyrgadi aadi se khelte hai.
 is kaal main balak ke chune hue mitra rahete hai. vah inhen ke paas rahanaa adhik pasand karata he. yadi unhen kaai maare pite to vah unhen bachaane kii koshish karata he. vah unhen apane khaane pine kii chijen bhi detaa he, parantu yah mitrataa sadaa badalati rahati he. is prakaar balak kaa anek logon se pyaar karne kaa abhyaas ho jaataa hai. uske saamaajik bhaavon kaa prasar bhi isi mitrataa ke bhaavon ke prasar ke saath hota rahata hai.
 chah se das varsh ke balak main bhale or bure kaa vivek utpann ho jaataa he. usamen saadhaarant: aatmaniyantran kii shakti kaa udai ho jaataa he. bado ke dwaara protsaahit hone par balak main aatm niyantran kii shakti badhati jaati he. yahi samay he jab ki balak main naitik aacharan kaa bijaropan hota he. atyant laad main rahanevaale balak kii naitik buddhi supt bani rahati hai, athwa vah prarambh se hi vikrut ho jaati he. isi prakaar adhik taadna main rakhe gaye balak main jhootha shishtachar aa jaataa he. usamen bhale bure ko pahchaanane kii kshamta hi nahin rahati. aadaton ke vasheebhoot hokar aise balak bhala aacharan karnaa sikh lete hai par in aadaton kaa aadhaar bhay rahata he.
 yah avasthaa 10 se 13 varsh kii avasthaa he. aadhunik manovigyaan ke anusaar yah avasthaa bhaavon ke antarhit hone kii avasthaa kehalaati he. is kaal main balak apni shaareerik or bauddhik pragati to karata he, parantu bhaavon kii drushti se uskaa adhik vikaas nahin hota. is avasthaa main ladakon kii apeksha ladkiyaan adhik tivrata se badhati hai. unka bhashagyaan adhik ho jaataa he. unki shaareerik vruddhi bhi ladakon kii apeksha adhik hoti he. ab ladke or ladakiyon kaa bhed sabhi baton main spasht hone lagata he.
 balak is kaal main dusron ke prati pehle jaisi sahanubhuti nahin dikhaata. vah dusron ko chidhaane tathaa tang karne main anand kaa anubhav karata he. use ab saahas ke kaam kii kahaniyaan adhik pasand aati hai. vah kalpana main vicharan karnaa aarambh kar detaa he.
 is samay bachche giroh main rahanaa pasand karte hai. ladke or ladakiyon ke khel bhinn bhinn ho jate hai or unke aacharan ke niyamon main bhi bhed ho jaataa he. inke khelon main shaareerik kriyaayein, adhik hoti hai. ladke bisikil chalaanaa, badhaigiri karnaa, kudana, uchhalana or tairnaa siikhnaa chaahate hai or ladkiyaan rassi kudana, naachna, gaanaa, hormonium bajaanaa or radio sunanaa pasand karti hai.
 is kaal main bacchon kii naitik buddhi jaagrath nahin rahati. ve bahut se anuchit vyavhaar bhi kar daalate hai. kuch baalkon main chori kii aadaten lag jaati hai, parantu abhibhavakon ko isse darana nahin chahie. baalkon kii naitik dharanaon ko thik karne ke liye unhen uchit vaataavaran upasthit karnaa chahie. is kaal main balak ke sabase mahatv ke shikshak uske mata pita nahin, varan samavayask balak rahete hai. vah giroh main rahanaa pasand karata he. use giroh se alag to karnaa nahin chahie, par giroh ke baalkon ke bare main uske abhibhavakon ko jaankaree rakhni chahie. manushya kii naitikta kaa vikaas uski saamaajikta ke saath saath hota he or uske saamaajik bhav hi uske kaamon main lagaate hai.
 is kaal main balak kaa paryaapt bauddhik vikaas hota he. uskaa shabdkosh kaaphi bad jaataa he. isamen aath das hajaar shabd aa jate hai. uske vaakya bhi ab adhik lambey hote hai. inamen chah shabd tak rahete hai. is kaal main balak bahaduree ke karnaamon vaali, jaadu kii or duusare deshon ke bacchon ke vrittantvali pustaken padhanaa chahta he. vah jaananaa chahta he ki duusare desh ke log kaise rahete hai or kya karte hai. atev is kaal main bacchon ko aitihaasik tathaa bhugolic kahaniyaan sunaanaa, unke maansik vikaas ke liye upyukt hota he. is samay bachche likhnaa seekhney lagate hai, parantu unke likhane main galtiyaan bahut hoti hai. unke akshar sundar nahin hote or viraam chihr aadi kaa likhte samay unhen gyaan nahin rahata. likhane main sudhaar karnaa is samay nitant aavashyak he. jo paathshaalas is kaal main baalkon kii lekhanstyli par dhyaan nahin deteen ve jivan bhar ke liye balak ko is disha se nikamma bana detii hai. lekhanstyli or aksharon ko sundar banane kii balak main ruchi isi kaal main paidaa kii ja sakati he. manushya kii lekhanstyli kaa uske charitra par gaharaa prabhaav padataa he. lekhan kii savadhani charitra kii saavdhaanee ban jaati he. atev is kaal main baalkon kii lekhanstyli par dhyaan rakhana nitant aavashyak he.
 mukhya lekh kishoravastha
 kishoravastha manushya ke jivan kaa basantkaal mana gaya he. yah kaal baarah se unniis varsh tak rahata he, parantu kisi kisi vyakti main yah baees varsh tak chalaa jaataa he. yah kaal bhi sabhi prakaar kii maansik shaktiyon ke vikaas kaa samay he. bhaavon ke vikaas ke saath saath balak kii kalpana kaa vikaas hota he. usamen sabhi prakaar ke saundarya kii ruchi utpann hoti he or balak isi samay nae nae or unche unche aadarshon ko apanaataa he. balak bhavishya main jo kuch hota he, uski puri ruparekha uski kishoravastha main ban jaati he. jis balak ne dhan kamaane kaa swapn dekha, vah apane jivan main dhan kamaane main lagata he. isi prakaar jis balak ke man main kavita or kala ke prati lagan ho jaati he, vah inhen main mahanata praapt karne kii cheshtaa karata or inamen safalataa praapt karnaa hi vah jivan kii safalataa maanata he. jo balak kishoravastha main samaaj sudhaarak or netagiri ke swapn dekhte hai, ve aage chalakar in baton main aage badhate he.
 pashchim main kishor avasthaa kaa vishesh adhyayan kai manovaigyanikon ne kiya he. kishor avasthaa kaam bhaavana ke vikaas kii avasthaa he. kamvasana ke kaaran hi balak apane main navshakti kaa anubhav karata he. vah saundarya kaa upaask tathaa mahanata kaa pujari banataa he. usee se use bahaduree ke kaam karne kii prerana milti he.
