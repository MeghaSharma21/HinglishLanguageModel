 jab kisi bachche dwaara koi kanoon-virdohi yaa samaaj virdohi kaary kiya jaataa he to use kishor aparaadh yaa bal aparaadh kehete hai. kanoonee drushtikon se bal aparaadh 8 varsh se adhik tathaa 16 varsh se kam aayu ke balak dwaara kiya gaya kanoonee virdohi kaary he jise kanoonee kaarywahi ke liye bal nyaayalay ke samaksh upasthit kiya jaataa he. bharat main bal nyaay adhinium 1986 ke anusar 16 varsh tak kii aayu ke ladakon evam 18 varsh tak kii aayu kii ladakiyon ke aparaadh karne par bal apradhi kii shrenee main sammilit kiya gaya he. bal aparaadh kii adhiktam aayu seemaa alag-alag rajyon me alag-alag he. is aadhaar par kisi bhi rajya dwaara nirdhaarit aayu seemaa ke antargat balak dwaara kiya gaya kanoonee virdohi kaary bal aparaadh he.
 keval aayu hi bal aparaadh ko nirdhaarit nahin karti varan isamen aparaadh kii gambhirtha bhi mahatvapurn paksh he. 7 se 16 varsh kaa ladkaa tathaa 7 se 18 varsh kii ladki dwaara koi bhi aisa aparaadh na kiya gaya ho jiske liye rajya mrityu dand athwa aaajeevan karawas detaa he jaise hatya, deshadroh, ghaatak akraman aadi to vah bal apradhi maani jaayegaa.
 samajashastreey drushtikon se bal aparaadh ke liye aayu ko adhik mahatv nahin diya jaataa kyonki vyakti kii maansik evam saamaajik paripakvata sadaa hi aayu se prabhavit nahin hoti, atah kuch vidwaan, balak dwaara prakat vyavhaar pravriti ko bal aparaadh ke liye aadhaar maanate hai, jaise aawaragardee karnaa, skool se anupasthit rahanaa, mata-pita evam sangrakshakon kii ajna na maananaa, ashleel bhashaa kaa prayog karnaa, charitraheen vyaktiyon se sampark rakhana aadi. kintu jab tak koi vaid tarika sarvasammiti se sweekaar nahin kar liya jaataa tab tak aayu ko hi bal aparaadh kaa nirdharak aadhaar mana jaayegaa. gilin evam gilin ke anusaar samajashastreey drushtikon se ek bal apradhi vah vyakti he jiske vyavhaar ko samaaj apane liye hanikaarak samajhataa he or isliye vah uske dwaara nishiddh hota he.
 is prakaar bal aparaadh main baalko ke asaamaajik vyavhaaron ko liya jaataa he athwa baalkon ke aise vyavhaara kaa jo lok kalyaan kii drushti se ahitkar hote hai, aise kaaryon ko karne vaala bal apradhi kahala ta he. robinsan ke anusaar aawaragardee, bheekh maanganaa, niruddeshy idhar-udar ghoomana, udandta bal apradhi ke lakshan he.
 upurkt paribhaashaon ke aadhaar par kanoon kii avagya karne vaala evam samaaj virdohi aacharan karne vaala balak bal apradhi hota he jaisaa ki newmar kaa kahana he ki bal apradhi ek nishchit aayu se kam vah vyakti he jisane samaaj viradhi kaary kiya he tathaa jiskaa durvyavhaar kanoon ko todane vaala he.
 manovaigyanik evam samajashastreey adhyayanon dwaara yah gyaat hua he ki manushya main aparaadhvritiyon kaa janm bachapan main hi ho jaataa he. ankekshanon dwaara yah tathy prakat hua he ki sabase adhik or gambhir aparaadh karanevaale kishoravastha ke hi balak hote hai. is drushti se kaishor aparaadh ko ek mahatvapurn kanoonee, saamaajik, naitik evam manovaigyanik samasya ke rup main dekha jane laga he.
 kaishor aparaadhon kaa swaroop saamaanya aparaadhon se bhinn hota he. kanoonee shabdaawalee main desh ke nirdhaarit kanoonon ke viruddh aacharan karnaa aparaadh he, kintu kaishor aparaadh samajashasreey evam manovaigyanik pratyay he. kishor avasthaa ke baalkon dwaara kiye gaye ve sabhi vyavhaar jo kanoonee hi nahin varan kisi bhi drushti se samaaj tathaa vyakti ke liye ahitkar hon, kaishor aparaadh kii seemaa main aate he. yatha---vidhyalay se bhaagna kanoonee drushti se aparaadh nahin he, kintu saamaajik evam manovaigyanik drushti se hanikar he. yah ek ore to sabhi prakaar ke uttardayitvon se bhaagna sikhaati he or duusari ore balak ko uchit kaary se hataakar anuchit kaaryon kii ore prerit karti he. is prakaar kaishor aparaadh kaa kshetra adhik vyapak he.
 kishoravastha main vyaktitv ke nirmaan tathaa vyavhaar ke nirdhaaran main vaataavaran kaa bahut haath hota he; at: apane uchit yaa anuchit vyavhaar ke liye kishor balak swayan nahin varan uskaa vaataavaran uttaradaayi hota he. is kaaran anek deshon main kaishor aparaadhon kaa alag nyaayavidhan he; unke nyaayadhish evam anya nyaayadhikari baalamanovigyaan ke jaankaar hote he. vahaan bal-aparaadhiyon ko dand nahin diya jaataa, balki unke jeevanavrutt ke aadhaar par unka tathaa unke vaataavaran kaa adhyayan karke vaataavaran main sthit asantoshjanak, falat: aparaadhon ko janm denevaale, tatwon main sudhaar karke bacchon ke sudhaar kaa praytn kiya jaataa he. apradhi bacchon ke prati sahanubhuti, prem, dayaa or samvednaa kaa vyavhaar kiya jaataa he. bharat main bhi kuch rajyon main balanyaayalayon or balsudhargrihon kii sthapana kii gai he.
 kishor balak aparaadh kyon karte he, is sambandh main vibhinn mat hai. maanavshasriyon ne yah nishkarsh nikaala he ki aparaadh kaa sambandh vanshanukram, shaareerik banaavat evam jatigat visheshtaon se he. isi kaaran apradhi jati ke sabhi vyakti ek hi jatigat visheshtaon or ek si shaareerik banaavat ke hote hai tathaa ve ek sa aparaadh karte hai. shareeravaigyanikon kaa mat bhi isi se miltaa julata he. unke matanusaar vishesh prakaar kii shaareerik banaavat or prakriyanvaala vyakti vishesh prakaar kaa aparaadh karegaa. kintu manovigyaan ne siddh kiya he ki aparaadh kaa sambandh na to uttaradhikaar se hota he or na shaareerik banaavat se ; uttaradhikaar main keval shaareerik visheshtaayen hi praapt hoti hai, unka vyakti kii bhaawanaaon, aakankshaon, pravritiyon evam buddhi se sidhaa sambandh nahin hota. samajashasreiyon kaa kathan he ki aparaadh kaa janmdata dooshit vaataavaran, yatha---garibi, ujde parivaar, apradhi saathi aadi he. kintu aadhunik manovaigyanik shodhon dwaara yah janaa gaya he ki ek hi vaataavaran hi nahi varan ek hi parivaar main paley, ek hi matapita ke bacchon main se ekaadh hi apradhi hota he, sabhi nahin. yadi aparaadh kaa janmdata vaataavaran hota he to anya bhai bahinon ko bhi apradhi bananaa chahie.
 aadhunik manovigyaan kaishor aparaadhon kaa mul manovaigyanik sthitiyon main dhoondhata he. uske anusaar har bachche kii kuch icchaayen, aakankshaayen or aavashyaktaayen hoti hai. unhen puraa karne kaa vah praytn karata he. uske is prayaas main anek baadhaayen aati hai, jinhen vah jeetne kaa praytn karata he. apane prayatnon ke fal se vah yaa to santusht hota he yaa asantusht athwa udasin. kintu udaseenta ke bhav kam hi ho pate he. santosh or asantosh kaa sambandh safalataa yaa uplabdhi se nahin hai varan santosh aapekshik pratyay he. nirdhan kisaan apni sthiti main santusht rah saktaa he; kintu karodpati vyavsaayee nahin. asantosh ko dur karne kaa prayaas maanav swabhaav he. ise dur karne ke samaaj dwaara sweekrut dhang jab asafal ho jate he tab vyakti aisa dhang apanaataa he jo safal ho, bhale hi vah samaaj ke liye hanikar or uske dwaara asweekrut hi kyon na ho. tabhi vah apradhi ban jaataa he. yatha---koi kamjor vidhyaarthee anuteern hone par apni kamajori kaa dhyaan karke apni sthiti main santusht rah saktaa he; kintu kaksha kaa tej vidhyaarthee tritiy shrenee main uteern hone par aatmahatya tak kar saktaa he. prashn santosh or asantosh kii maatra kaa he.
 nishkarsh yah ki baccha chaahe shaareerik kamajori se peedit ho, uski buddhi kam ho, uske mata pita apradhi hon, uskaa vaataavaran kharaab ho, usee uplabdhiyaan nimna str kii hon, phir bhi vah tab tak apradhi nahin banegaa, jab tak ki vah apni sthiti se asantusht na ho or asantosh ko dur karne ke uske samajaswikrut prayaas asafal na ho chuke hon.
 aparaadh ek prakaar kaa atmaprakashan tathaa vyavhaar he. kishor avasthaa ke aparaadh bhi swaabhaavik vyavhaar ke dhang hai, keval unka parinaam samaaj tathaa vyakti ke liye ahitkar hota he. at: samaaj ko is ahitkar sthiti se bachaane ke liye manavaigyanik kii sahaayta se abhibhavakon tathaa adhyapakon ko yah dekhnaa hoga ki bachche ke apradhi aacharan kii karanbhoot koun si asantoshjanak sthitiyaan vidyaman he. rog ke kaaran ko dur kar dijie, rog dur ho jayega, yah chikitsashasre kaa siddhant he. apradhi vyavhaar bhi saamaajik rog he. iske kaaran asantoshjanak sthiti ko dur karne par apradhi vyavhaar swayan samaapt ho jayega or apradhi balak bada banakar samaaj kaa yogya sadsy tathaa desh kaa uttardaayitvapurn naagarik ban sakegaa.
 bhartiya samaaj main bal aparaadh kii dar dinodin badhati ja rahi he, saath hi isaki prakruti bhi jatil hoti ja rahi he. iskaa kaaran he ki vartmaan samay main nagarikaran tathaa audyogikaran kii prakriya ne ek aise vaataavaran kaa srijan kiya he jisamen adhikansh parivaar bacchon par niyantran rakhane main asafal siddh ho rahe hai. vaiyaktik swantatrata main vruddhi ke kaaran naitik mulya bikharane lage hai, iske saath hi atyadhik pratispardhaa ne baalkon main vichlan ko paidaa kiya he. computor or internet kii uplabdhta ne inhen samaaj se alag kar diya he. falswaroop ve avsaad ke shikaar hokar aparaadhaa main lipt ho rahe hai.
 san 2000 ke aankadon ke anusaar bhartiya dand samhita ke antargat kul 9,267 maamle panjikrut kiye gayi tathaa sthaneey evam vishesh kanoon ke antargat 5,154 maamle panjikrut kiye gayi. bal aparaadh kii dar main vibhinn varsho main utaar-chadhaav dekhne ko miltaa he. 1997 main baalkon main aparaadh kii dar 0.8 pratishat thi, vahi badhkar san 1998 main 1,0 pratishat tha iske pashchaat san 1999-200 me 0.9 pratishat rahi.
 baalkon dwaara kiye gayi aparaadhon me se bhartiya dand samhita ke antargat sabase adhik sampatti sambandhi the. san 2000 main dand samhita ke antargat kul sangyeya aparaadhon main se chori, luutmaar tathaa sendhamari ke maamle paye gayi, iske alaava langik utpeedan ke, dakaiti ke, hatya ke, balaatkaar ke maamle paye gayi.
 bhartiya dand samhita ke antargat bal aparaadh kii sarvaadhik dar madhyapradesh main 2,681 or maharashtra main paayi gayi. isi prakaar mahanagaron jaise bombay, dilli main bhi bal aparaadh kii ucch dar paayi gayi.
 bal aparaadh vyavhaar kii style or samay main vividhta pradarshit karata he. prayek prakaar kaa apana saamaajik sandarbh hota he. kaaran hote he tathaa virodh or upachaar ke alag swaroop hote hai jo ki upyukt samajhe jate hai. harvard baker ne chaar prakaar ke bal aparaadh bataaen he.
 yah vah bal aparaadh he jisamen ek vyakti hi aparaadhik kaary karne main sanlagn hota he. or iskaa kaaran bhi apradhi vyakti main hi khoja jaataa he. is apradhi vyavhaar kii adhiktar vyakhyaayein manochiktsik samajhaate hai, unka tark he ki bal aparaadh doshapurn paariwarik antakriya pratimaanon se upji manovaigyanik samasyaon ke kaaran kiye jate hai. heale or bronor ne apradhi yuvakon kii tulana unheen ke anpradhi sahodaaro se hi or unke bich antaron kaa vishleshan kiya. unki sabase mahatvapurn uplabdhi yah thi ki 13.0 pratishat anpradhi sahodaaron kii tulana me 90.0 pratishat apradhi kishaaron kaa gharelu jivan dukh bharaa tha or vipane jivan kii paristhitiyon se asantusht the, unki aprasannataa kii prakruti bhinn thi. kuch to maan-baap dwaara upekshit maanate the tathaa anya yaa to hinata kaa anubhav karte the yaa apane sahodaron se irshyaa karte the yaa phir maansik tanaav se peedit the, in samasyaon ke samaadhaan ke liye ve aparaadh main lipt ho gayi the, kyonki isse yaa to unke mata-pita kaa dhyaan unki or aakarshith hota tha yaa unke saathiyon kaa samarthan unhen miltaa tha yaa unki aparaadh bhaavana ko kam karata tha. bandoora or walterm ne shwet bal aparaadhiyon ke krityon kii tulana anpradhi ladako se hi jinamein aarthik kathinaayeeyon ke spasht sanket nahin the, unhen pataa chalaa kii apradhi anpraadheeyon se unki maataaon ke saath sambandhon kii drushti se thodaa sa bhinn hi he, lekin unke pitaaon ke saath apane sambandhon main kuch adhik bhinn the, is prakaar aparaadh main pita putr sambandh, mata putr sambandh kii apeksha adhik mahatvapurn dikhaai die kyonki apane pita main adarsh bhoomika kii anupasthiti ke kaaran apradhi ladke naitik mulyon kaa antareekaran nahin kar sake, iske saath hi unka anushaasan adhik kathor tha.
 is prakaar ke aparaadh main bal aparaadh anya baalkon ke saath main ghatit hota he or iskaa kaaran vyakti ke vyaktitv yaa parivaar main nahi miltaa, balki us vyakti ke parivaar va pados kii samskruti main hota he. thressure shaw or maike ke adhyayan bhi isi prakaar ke bal aparaadh kii baat karte hai, mukhya rup se yah paaya gaya ki yuvak apradhi isliai bana kyonki vah pehle se hi apradhi vyaktiyon kii sangati main rahata tha, baad main sadarland ne is tathy ko spasht rup se prastut kiye. jisane vibhinn sampark ke siddhanth kaa vikaas kiya.
 isamen ve aparaadh sammilit hai jo aupchaarik rup se sangathit girohon dwaara kiye jate hai, is prakaar ke aparaadhon kaa vishleshan san 1950 ke dashak main america main kiya gaya tha tathaa apradhi upsanskruti kii avadharana kaa vikaas kiya gaya tha. yah avadharanaun mulyon or mandandon kii ore sanket karti he jo samooh ke sadasyon ke vyavhaar ko nirdeshit karte hai, aparaadh karne ke liye danhen protsaahit karte hai, is prakaar ke krityon par unhen prasthiti pradaan karte hai or un vyaktiyon ke saath unke sambadho ko spasht karte he jo samooh mandandon se baahar ke samooh hote hai.
 sthitijanya aparaadh kii manyata yah he ki aparaadh gahari jade nahin rakhata or aparaadh ke prakaar or iske niyantrit karne ke saadhan apekshaakrit bahut saral hote hai, ek yuvak kii aparaadh ke prati gahari nishtha ke bina apradhi krity main sanlagn ho jaataa he, yah yaa to kam viksit, antah ninyatran ke kaaran hota he yaa parivaar ninyatran main kamajori ke kaaran yaa is vichaar ke kaaran ki yadi vah pakadaa bhi jaataa he to bhi uski adhik haani nahin hogi. david matja ne isi prakaar ke aparaadh kaa sadanrbh diya he.
 vibhinn vidwaanon ne vibhinn adharon par bal-aparaadhiyon kaa vargeekaran kiya gaya he. udaahranarth inhen 6 shreniyon main vargeekrut kiya gaya he.
 1. ashaadhyita udaahranarth : der raat tak baahar rahanaa,
 2. skool se bhaagna,
 3. chori,
 4 sampatti kii kshati,
 5. hinsa evam
 6. yon-aparaadh
 inar or pock ne aparaadhon ke prakaar ke aadhaar par paanch prakaaron me vargeekaran kiya hai
 1. chote-chote ulanghan : yatayaat sambadhi niyamon kaa ullghan
 2. vrahat ullaghan : vaahan chori sambadhi
 3. sampatti sambandhi
 4. maadak vyasan
 5. shaareerik haani
 rabart trozanovij ne aparaadhiyon ko aakasmik, asaamaajiktapurna, aakraamak, kadachnik or giroh sangathit main vargeekat kiya he.
 manovaigyanikon ne bal aparaadhiyon ko unke vaiyakti gunon yaa vyaktitv kii manovaigyanik gatyaatmakataa ke aadhaar par chaar bhaagon main baanta he, maansik rup se doshapurn manstapi, tanikamay peedit or sthitijanya.
 bal aparaadh ek saamaajik samasya he, atah iske adhikansh kaaran bhi samaaj main hi vidyaman hai, iske kaarnon ko nimnlikhit shreniyon main vibhajit kiya ja saktaa he.
 parivaar bacchon kii pratham paathshaala he, jahaan vah apane mata-pita evam bhai-bahanon ke vyavhaaron se prabhavit hota he. jab mata-pita bacchon ke prati apane dayitvo kaa nirvaah karne main asamarth rahete hai, to bacchon se bhi shreshth naagarik banane kii apeksha nahin kii ja sakati he. parivaar se sambadhit kai kaaran balak ko apradhi banane main uttaradaayi he.
 bacchon ke sharir or swasthya kaa sambadh uske vanshanukraman se bhi he jo ki uski shaareerik or saamaajik bhoomikaaon ko prabhavit karata he, italy ke aparaadhashaqui lombroso ne to apradhi pravriti ko vyakti kii shaareerik visheshtaon se janit hi mana tha. godai, richard dugdel evam ista book ne kalikac or juk pariwaron kaa adhyayan karke paaya ki ye parivaar shaareerik drushti se kshat the tathaa in pariwaron kii sabhi peediyaan apradhi thi. bharat main bhootpurv apradhi janajatiyon ko bhi vanshanukraman ke aadhaar par apradhi ghoshit kiya gaya tha, apradhi ko vanshanukraman kii dein maanane vaale vidwaan mendal ke vanshanukraman ke siddhanth se prabhavit the.
 kintu vartmaan main aparaadh shaastra main is avadharana kaa bahishkaar kiya gaya. bart ore gilin ne apane adhyayanon me bal aparaadh ko vanshanukraman se sambadhit nahin paaya.
 bhagn parivaar nimna do prakaar se tut sakate hai - bhautik rup se tathaa maansik rup se. bhautik rup se parivaar ke tuutane kaa arth he - parivaar ke sadsy kii mrityu ho janaa, lambe samay tak aspataal, jail, sena aadi main rahane ke kaaran athwa talaak or pruthakkaran ke kaaran sadasyon kaa parivaar main saath-saath nahin rahanaa he. maansik rup se parivaar ke tuutane kaa arth hai - sadsy ek saath to rahete hai kintu unamem manmutav, maansik sangharsh evam tanaav paaya jaataa he. hansaa seth, car, bart, bezehot, sulenger va gluk aadi anek vidwaanon ne apane adhyayanon main paaya ki bhagn parivaar bal aparaadh ke janak he.
 bachche anukaranpriy hote hai, ve har achche bure kaam ko bado se anukaran ke aadhaar par sikhte hai, yadi parivaar main bade bhai-bahin apradhi hai or unke saath bura vyavhaar karte hai to bacchon kaa vyaktitv vikrut ho jaataa he, unamem vidrohi bhaavana ke swar mukherit ho jate hai, ve dushit vaataavaran se baahar rahane lagate hai or galatsanskaar praapt kar apradhi ban jate hai, athwa mata pita bachein ko samaan rup se sneh nahin dete, to aisi sthiti main bhi bachche apane ko parivaar se alag kar lete hai or unke man me aparaadh kii bhaavana jaagrit ho jaati hai.
 mata-pita dwaara bachche ke vikaas or antah karan par sidhaa prabhaav daalate hai. antvivek kii kami hone ke kaaran shatruta kii bhaavana ke saath milakar aakraamakata ko janm detii he, andry ne bhi mana he ki bal apradhi aparaadhiyon kii apeksha mata-pita kaa pyaar kam pate hai.
 isi prakaar doshapurn anushaasan bhi bal aparaadh ke liye jimmedaar kaarak he, anushaasan kaa prabhutvpurn drushtikon bachche ke mitra samooh sambandhon ko bhi prabhavit karata he kyoki baccha apane saathiyon ke saath swatatrata se vyavhaar nahin kar paayegaa duusari or namr anushaasan bachche ke vyavhaar ko nirdeshit karne ke liye aavashyak niyantran pradaan nahin karegaa, anuchit yaa pakshpatpurna anushaasan bachche main yathesht antah bhaavana kaa vikaas karne main asafal rahata he.
 bacchon kii aavashyaktaaon ko juta paane main asamarth parivaar bhi bachche main asuraksha paidaa kar saktaa he ore us niyantran kii maatra ko prabhavit kar saktaa he jo parivaar bachche par daal saktaa he kyonki vah bhautik samarthan tathaa suraksha parivaar ke baahar khejataa he. petersan or baker ne bataaya ki aparaadhiyon ke parivaar praayah bhautik rup se kamjor hote hai, jo ki bal apradhi ke swany ke pratyakshan ko prabhavit kar sakate hrain or usko ghar se bhaagane main sahaayak ho sakate he.
 aadhunik samaaj main nagarikaran ke parinamswaroop vyakti ko rahane kaa paryaapt sthaan nahin mil pataa, bade parivaar ko bhi bahut chote sthaan main rahanaa padataa he. iske kaaran mata-pita na to bacchon par purna dhyaan de pate hai, na hi koi aantarik suraksha unhen mil paati he, manoranjan ke saadhan bhi uplabdh nahin hote hai, atah bachche aparaadh kii ore pravruth ho jate hai, mata-pita swany hi unhen baahar bhejnaa pansad karte he, jahaan bachche apradhi baalkon kii sangati praapt karte hai or swayan bhi apradhi ban jate hai.
 paariwarik kaarnon ke atirikt swany vyakti main hi aisi kamiyaan ho sakati he jinase ki vah apradhi vyavhaar ko prakat karen.
 shaareerik kaarak : jab balak kisi prakaar kii shareerik aakshamata kaa shikaar hota he to usamen hinata kii bhaavana viksit ho jaataa he ve aparaadh kii ore pravruth ho jate he, siril, bart, heale tathaa bronor evam gluk aadi ne bal aparaadhiyon ke adhyayan me aisa paaya, hattan ne anek prakaar ke shaareerik dosha jais bahraapan, sthai rog, shareerik aapangata, buddhi kii kami ko bal aparaadh kaa kaaran mana he.
 manouvaigyanikon ne maansik asamantaaon ko bhi bal aparaadh ke liye uttaradaayi mana hai, maansik kaarnon main do kaarak mahatvapurn hai
 godard, heale evam bronor aadi ne adhyayano dwaara yah paaya ki bal apradhi maansik rup se pichhade hote he, klesh evam chaso ne columbia vishvidhyalay main san 1935 main apana ek lekh ‘‘di relation bitwin morlity and intlect prakashit kiya jisamen darshaya ki kamjor mastishk vaale pariwaron kaa jhukaav aparaadh kii ore adhik tha, maansik pichhadepan ke kaaran unamem tark shakti kaa abhaav hota he.
 bhavatmak asthirataa ke kaaran bhi bachche apradhi ho jate he, siril bart, heale evam bronor ne adhyayanon main paaya ki praayah bal apradhi swayan ko asurakshit anubhav karte he evam maansik sangharsh se grasit rahete hen, isi kaaran ve aparaadhon kii ore pravruth hote hai.
 jis samudaay main baccha rahata he yadi uskaa vaataavaran anupyukt he to vah balak ko apradhi bana saktaa he, saamudayik karkon main se kuch pramukh kaa ham yahan ullekh karenge.
 pados kaa prabhaav nagareey kshetron main adhik dikhaai detaa he, parivaar ke alaava baccha apana adhiktar samay pados ke bacchon ke saath vyateet karata he, pados aparaadh main vyaktitv sambandhi aavashyaktaaon main vyavdhanabanakar, samskruthik-sangharsh karke tathaa asaamaajik mulyon ko poshit karne main sahaayak ho saktaa he, bheed-bhaad vaale tathaa aparyaapt manoranjan kii suvidhaon vaale pados bacchon kii khel kii prakritik preranaon kii upeksha karata haior apradhi samoohon ke nirmaan ko protsaahit karata he, pados main grih saste hotel, aadi bhi aparaadhik gatividhiyaan ke janm sthal hote hai.
 vidhyalay ke vaataavaran kaa prabhaav bacchon par atyadhik padataa he. adhyapakon kaa vyavhaar, skool ke saathi chaatro va adhyapakon ke saath sambandh, paathyakramon kii kathorta, manoranjan kaa abhaav, ayogy chaatro kii padonnati aadi kuch aise kaaran he jo bacchon ke komal mastishk ko prabhavit kare use apradhi bana dete hai. kam ank praapt karne yaa fail hone par bacchon ko skul chhudvaa diya jaataa he yaa adhyapakon dwaara unka utpeedan kiya jaataa he yaa chaatro dwaara majaak udaaya jaataa he isse ve hinata kii bhaavana se grasit hote hai or aparaadh kii ore pravruth ho jate he.
 aniatikta, madhpan, dhumrapaan se bhare chalchitr or kaamuk pustaken bacchon ke mastishk par gaharaa prabhaav chhodat hai. kai baar ve aparaadh ke tareeke bhi sikhte hai, hamaare desh ke kai bhaagon me chori, sendhamarior apharan aadi cinema ke tareekon kaa prayog karne ke jurm main anek balak pakade jate hai. ve daawa karte hai ki unhone cinema se aparaadh ke tareeke siikhe the. chalchitr saralata se dhan praapt karne kii ichha jaagrit karke, in uplabdhia  ke liy vidhiyaan sujhakar or saahas kii bhaavana bharkar, yon bhavanaayen bhadkaa kar or divaswapn dikhaakar bhi bacchon main apradhi vyavhaar kii abhiruchi kaa vikaas karte hai.
 apradhi kshetra main nivas kaa bhi apradhi pravriti se ghanishtha sambadh he, veshyaaon ke adde, juaariyon, sharaabiyon ke paas nivas sthaan hone par bacchon ke apradhi hone ke avasar adhik rahete hai kyonki bacchon me anukaran evam suzav -graharanshiltaa adhik hone ke kaaran apradhi pravritiyon ke seekhney kii sambhaavna rahati he, shaw or mainenne ne yah bataaya ki kai sthaan bacchon ko rakhane kii drushti se surakshit nahin hai, shahar kendra evam vyapaaree kshetra main aparaadh adhik hote hai, jyon-jyon shahar ke kendra se paridhi kii ore jate hai aparaadh kii dar ghatati jaati he, heale ev  bronor kii manyata he ki aparaadh ke prachlit pratimaanon se prabhavit hokar gandi bastiyon ke bachche aparaadh karte hai. upurkt karkon ke atiktik bal aparaadh ke liye kuch anya kaarak bhi uttaradaayi he jaise mulio ke bhram, saanskarik bhinnata evam sangharsh, naitik patan, swantatrata main vruddhi, aarthik mandi aadi. spasht he ki balakako apradhi banane me kisi ek kaarak kaa hi haath nahin hota varan anek karkon kii sah-upasthitiyon hi balak ko apradhi banane main yoga detii he.
 martan thressure, sha evam maike, bheed kohen, chloverd or ohlin aadi samashastreey siddhantavaadio ne bal aparaadh ke aparaadhashastreey gyaan main pramukh yogadan diya he jaise martan kaa maanak shoonyata siddhanth, yah he ki jab paryaavaran ke bheetar uplabdh sansthaatmak saandhno ore un lakshyon ke, jinhen vyaktiyo ne apane parivesh me chaha tha, k bich koi visangati rah jaati he, tab tanaav yaa kuntha paidaa hoti he ore pratimaan tuutate hai parinaswaroop vichlit vyavhaar kaa janm hota he.
 yah siddhanth samooh aparaadh par kendrit he thressure kaa kahana he ki giroh bal aparaadh main sahyog karata he, giroh kishoravastha kii avadhi main nirantar khel-samoohon or anya samoohon ke bich sangharsh se utpann hota he or phir apane sadasyon ke adhikaron kii raksha tathaa un aavashyaktaaon kii santushti ke liye us giroh main parivartit ho jataahe, jo unka paryaavaran or unka parivaar unhen pradaan nahin karata he.
 dhire-dhire giroh visisth gunon kaa vikaas karata he, jaise kaary karne kii vidhi, apradhi takneekon ko prachaarit karata he, parsparik hiton or abhiruchio ko uksaata he or apane sadasyon ko suraksha pradaan karata he.
 is siddhanth ke anusaar apraadhishetra bal aparaadh kii unchi dar main sahaayak hai- apradhi kshetra nimna aay tathaa bhotik rup se avaanchit kshetra hote hai, jinke sadsy aarthik upekshaaon kaa shikaar hote hai, in kshetron main maujuud apradhi paramparaon kaa prabhaav hi unhen apradhi banaata he.
 is siddhanth ke anusaar kuch simit sankhya main hi vyakti apradhi pahchaan dhaaran karte hai jabaki adhik sankhya main log kanoon paalak hi rahete hai, apradhi banane tathaa apradhi pahchaan dhaaran karne main kanoon ullaghann karne waalon kii keval sangati karne se bhi kuch adhik sammilit hota he. is prakaar ke sampark vyakti ke liye sarthak hone chahie or ‘‘swa’’ tathaa ‘‘bhoomika’’ kii up avadharanaon ke samarthak hone chaiye jinke prati vah samarpit hona chahta he. elbert kohen kaa shramik varg ke ladke tathaa madhyamvargeey mandand maanata he ki aparaadh mukhya rup se shramik varg kii ghatana he, shramik varg kaa ladkaa jab kabhi madhyamvargeey jagat main jaataa he to vah swany ko sthiti main sabase neeche jaataa he vah madhyamvargeey mulyon ko ek str tak maanata he or kuch seemaa tak vah swany ko madhyamvargeey maanakon main kar letaa he. isaliye uske samaksh samaayojan kii samasya aati he. apradhi upsanskruti in baalkon ko sthiti kaa aakaar pradaan karke samaayojan kii samasya hal karti he. apni safalataa ke liye pratispardhaatmak sangharsh kaa saamana karne ke liye vyavhaar kushan na hone ke kaaran shramik varg ke ladke kuntha kaa anubhav karte hai, madhyamvargeey mulyon tathaa maanakon ke viruddh pratikriya karte hai or unke anupayogi mulyon ko apanaate hai, samooh yaa giroh kii apradhi kriya madhyamvargeey sansthaaon ke viruddh vaidhtaor samarthan pradaan karti he.
 cloward or ohlin kaa safal lakshyon or avasar sanrachana siddhanth ke anusaar jab kabhi bal apane lakshyon ko vaidya tareekon se praapt karne me baadhaon or apni ankakshaon ko nimna str tak laane main asamarthta ke kaaran, nimnavargeey yuvak gahan kunthaon kaa anubhav karte hai jo unhen avaidh vikalpon or avagya kii khoj main vyast kar detaa he.
 nimnavargeey samskruti kii baat karata he jo pravaav, pravajan or gatishiltaa ke parinamswaroop ubhartee he ve vyakti jo in prakriyaao ke falswaroop pichad jate hai ve nimna varg ke sadsy hote hen ve ek alag prakaar ke vyavhaar ko viksit kar lete hai jo vishisht rup se kathorta, chusti, uttejnaa, bhagya or swytatta jais gunon par aadhaarit hota he.
 matja kaa maananaa he ki vyakti na to purnroopen swantatra he na hi va purnroopen ninyatrit he balki bahwaa swantatrata or niyantran ke kahin bich main he, isaliye yuvak apradhi tathaa paramparatmak kriya ke bich bahaav rahata he, yadhyapi yuvak kii adhikansh kriyaaain kanoon ke anusaar hoti hai, phir bhi yada-kada vah aparaadh kii ore bah jaataa he kyonki samanya paramparatmak niyantran jo apradhi vyavhaar main maujuud hote hai bahaav kii prakriya ke parinamswaroop nishprabhavi ho jate he. jab vah aparaadh main lipt ho jaataa he to phir vah paramparaatmakataa kii ore waapas bahakta he. is prakaar matja ne ‘‘aparaadh’’ kii ichchhaaon par jor diya he.
 yadi ham bal aparaadh se sambandhit sabhi samajashastreey siddhanton par vichaar karen to yah kaha ja saktaa he ki sabhi samajashastriyon ne paryaavaran, samjik sanrachana or seekhney kii prakriya par bal diya he.
 yah manouvaigyanik sadhano se samvegatmak or vyaktitv sambadhi samasyaon kaa nidaan karti he, yah bal apradhi ke vigat jivan main kuch mahatvapurn vyaktiyon ke vishay main bhaawanaaon ore abhidharanaon ko badalakar upachaar karti hai. jab bachein ke sambadh praarambhik avasthaa main apane maan-baap se achche nahin hote, to uskaa samvegatmak vikaas avaruddha ho jaataa he, parinamswaroop apane parivaar ke bheetar hi samanya tareekon se santusht na hokar vah apni bal aakankshaon ko santusht karne ke praytn main aksar aavegi ho jaataa he. in aakankshaonevam aavegon kii santushti asaamaajik vyavhaar kaa rup dhaaran kar sakati he. manochikitsa ke madhyamase apradhi ko chikitsak dwaara sneh or sweekruti ke vaataavaran main vicharan karne  dayaa jaataa he.
 yatharth chikitsa is vichaar par aadhaarit he ki apni moolbhoot aavashyaktaaon kii purti na kar paane vaale vyakti anuttaradaayitvapurn vyavhaar karte hai, yatharth chikitsa kaa uddeshy apradhi balak ke jimmedaari se kaam karne main sahaayta pradaan karnaa arthath asamaahik kriyaaon se bachaana he. yah vidhi vyakti ke vartmaan vy wahaar kaa adhyayan karti he.
 isamen naveen seekhney kii prakriyaaon ke vikaas dwaara bal apradhi ke siikhe hue vyavhaar me sudhaar laayaa jaataa he. vyavhaar ke puraskaar yaa dand dwaar badla jaataa he, nakaratmak prabalan nishedhaatmak vyavhaar ko kam karegaa jabaki sakaraatmak prabalan sakaraatmak vyavhaar ko banaae rakhega. vyavhaar ko badalane main donon hi prakaar ke karkon kaa prayog kiya ja saktaa he.
 kai bacchon main samooh sthitiyo me prabhavi dhang se maukhik samvaad karne kii kshamta nahin hoti, kriya chikitsa vidhi main bacchon ko unmukt vaataavaran main kuch na kuch kaary karawaaye jate hai. jahaan vah apni aakraamakata kii bhaavana ko rachnatamak kaaryon main, khel yaa shaitani main abhivyakt kar saktaa he.
 yah aisa vaataavaran paidaa karti he jo suvidhajanak arthpurna parivartan tathaa sanjoshjanak samaayojan pradaan karata he, yah un logon ke liye prayog kiya jaataa he, jinka vichlit vyavhaar jivan kii visham sthitiyon ke pratikriyaswaroop hota he.
 uparyukt vidhiyon ke atirikti bal aparaadhiyon ko upachaar main teen or vidhiyon kaa prayog bhi kiya jaataa he :
 bal aparaadhon ko rokane ke liye vartmaan main do prakaar ke upaay kiye gaye hai pratham unke liye nae kanoonon kaa nirmaan kiya gaya he ore dwitiya sudhaar sansthaaon ev skulon kaa nirmaan kiya gaya he jaise unhen rakhane kii suvidhaayen hai, yahan ham donon prakaar ke upayon kaa ullekh karenge.
 bal aparaadhiyon ko vishesh suvidha dene ore nyaay kii uchit pranali apnaane ke liye bal-adhinium or sudharalay adhinium banaae gaye he. bharat me bacchon kii suraksha ke liye 20veen sadi kii duusari dashabdi main kai kanoon bane san 1860 main bhartiya dand samhita ke bhaag 399 va 562 main bal aparaadhiyon ko jail ke sthaan par rifometries main bhejne kaa praavdhaan kiya gaya. dand vidhaan ke itihaas main pehali baar yah sweekaar kiya ki bacchon ko dand dene ke bajaach unamem sudhaar kiya jaae evam unhen yuva aparaadhiyon se pruthak rakhaa jaae.
 sampurna bharat ke liye san 1876 main sudharalay skool adhinium bana jisamen 1897 main sanshodhan kiya gaya, yah adhinium bharat ke anya sthanon par 15 evam bombay main 16 varsh ke bacchon par lagu hota tha, is kanoon main bal-aparaadhiyon ko audyogic prashikshan dene kii baat bhi kahi gayi thi, akhil bhartiya str ke sthaan par alag-alag praanton me bal adhinium bane, san 1920 main madras, bengal, bombay, dilli, punjab main evam 1949 main uttarapradesh mai or 1970 main rajasthan me bal adhinium bane, bal adhiniyamon main samaaj virdohi vyavhaar vyakt karne vaale baalkon ko prashikshan dene tathaa kuprabhav se bachaane ke prayaas kiye gaye, unke liye dand ke sthanper sudhaar ko sweekaar kiya gaya. 1986 main bal nyaay adhinium paarit kiya gaya jisamen saare desh main ek samaan bal adhinium lagu kar diya gaya. is adhinium ke anusaar 16 varsh kii aayu se kam ke ladke va 18 varsh kii aayu se kam kii ladki dwaara kiye gaye kanoonee virdohi kaaryo ko bal aparaadh kii shrenee main rakhaa gaya. is adhinium main upekshit baalkon tathaa bal aparaadhiyon ko duusare aparaadhiyo ke saath jail me rakhane par roklaga di gai, upekshit baalkon ko bal grihon kaa avlokan grihon main rakhaa jayega. unhen bal kalyaan board ke samaksh laayaa jayega jabaki bal aparaadhiyon ko bal nyaayly ke samaksh. is adhinium main rajyon ko kaha gaya ki ve bal aparaadhiyon ke kalyaan or punarvaas kii vyavastha karenge.
 bharat main 1960 ke bal adhinium ke tahat bal nyaayalay sthapit kiye gayi he. san 1960 ke bal adhinium kaa sthaan bal nyaaya adhinium 1986 ne le liya he. is samay bharat ke sabhi rajyon me bal nyaayalay he. bal nyaayalay me ek pratham shrenee kaa magistrate, apradhi balak, mata-pita, probeshan adhikari, saadhaaran poshak me police, kabhi-kabhi vakil bhi upasthit rahete hai, bal nyaayalay kaa vaataavaran is prakaar kaa hota he ki bachche ke mashtishk main court kaa aantak dur ho jaae, jyon hi koi balak aparaadh karata he to pehle use remand kshetra main bheja jaataa he or 24 ghante ke bheetar use bal nyaayalay ke sammukh prastt kiya jaataa he, uski sunwaayee ke samay us vyakti ko bhi bulaayaa jaataa he jiske prati balak ne aparaadh kiya. sunwaayee ke baad apradhi baalkon ko chetvani dekar, jurmaana karke yaa mata-pita se bond bharva kar unhen saunp diya jaataa he athwa unhen pariviksha par chhod diya jaataa he yaa kisi sudhaa r sanstha, manyata praapt vidhyalay pariviksha hostel main rakh diya jaataa he.
 bal aparaadhiyon ko rokane kaa doosraa prayaas sudharatmak sansthaaon evam sudharalayon kii sthapana karne kiya gaya he jinamein kuch samay tak bal aparaadhiyon ko rakhkar prashikshan diya jaataa he, ham yahan kuch aisi sansthaaon kaa ullekh karengen -
 bostol skool is pranali ke janmdata elvin regills bradus the, yahan unheen baalko ko rakhaa jaataa he jisaki aayu 15 se 21 varsh tak kii hoti he. unhen yahan prashikshan evam nirdesan diye jate hai tathaa anushaasan main rakhkar uskaa sudhaar kiya jaataa he. avadhi samaapt hone, achche aacharan kaa aashwaasan dene evam bhavishya main aparaadh na karne kaa vachan dene par apradhi ko is vidhyalay se mukt kiya jaataa he. ye skool apradhi kaa samaaj se punah sanmjasy karaane main yoga dete he.
