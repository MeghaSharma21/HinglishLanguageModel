 punit issar hindi bhartiya abhinayta tathaa nirdeshak hai. inaki sabase adhik khyaati praapt adaayagi bi aar chopra ke mahabharat dharawahik main duryodhana ke charitra ke rup main thi. uske alaava inhone salmaan khan dwaara abhinit film garv kaa bhi nirdesan kiya he.
 punit issar film nirdeshak sudesh issar ke putr hai. inaki patni deepali, punjabi abhinayta dilip puri or bengali gayika akshita puri kii putree hai. 60, 70 evam 80 ke dashak main mashhoor bal kalakaar sathyajith puri deepali ke bhai hai. punit kii do santan hai: nivruti or siddhant . prashikshit abhinayta hone ke saath saath punit kala abhinay ke professor bhi hai. iske alaava wo ek suprashikshit marshall artist bhi hai. inhe kung-phu, karate, boxing tathaa kushti kaa bhi shauk he.
 varsh 1983 main film kuli kii shooting ke dauraan ek stant main inke hatho amitabh bachchan ko gambhir chot lag gayi thi. haalaanki inhone hameshaa kaha he kii chot inke haath se na lag ke amitabh ke peeche rakhe lakdi ke patare se lagi thi, phir bhi kaaphi dinon tak punit ko press or amitabh ke prashansakon kaa gussa jhelana padaa tha. halaat itane bure the kii inhe dhamkee or nafrat bhare patr bhi mila karte the. magar aspataal main amitabh bachchan ne inako dhants bandhaaya or bahut pyaar se kaha, "punit isamen aapaki koi galati nahin, or mujhe maaloom he kii apane ye jaan boojh ke nahin kiya tha." itnaa hi nahin bahut kamazor ho chuke amitabh bachchan ne swayan inke saath baahar aakar prashansakon se anurodh kiya kii punit ke upar vyarth kaa gussa na nikaalen. kareeb kareeb 6 varsh tak bollywood se lagbhag bahishkrut punit ko bi aar chopra ne apane puranic dharawahik mahabharat main duryodhana kaa kirdaar nibhaane ko diya. yahi kirdaar inke mile ke paththar kii tarah sabit hua.
