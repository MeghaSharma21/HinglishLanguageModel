 jananaayak karpuri thakur bharat ke swatantraaa senaanee, shikshak, raajnneetijna tathaa bihar rajya ke duusare upmukhyamantri or do baar mukhyamantri rah chuke hai. lokapriyata ke kaaran unhen jan-nayak kaha jaataa tha. karpuri thakur kaa janm bharat main british shashan kaal ke dauraan samastipur ke ek gaanv pitunzia, jise ab karpurigram kaha jaataa he, main hua tha. jananaayak ji ke pitaaji kaa naam shri gokul thakur tathaa mata ji kaa naam shrimati ramdulari devi tha. inke pita gaanv ke seemaant kisaan the tathaa apane paaramparik pesha nai kaa kaam karte the.bharat chodo aandolan ke samay unhone 26 maheene jail main bitaye the. vah 22 disambar 1970 se 2 june 1971 tathaa 24 june 1977 se 21 april 1979 ke dauraan do baar bihar ke mukhyamantri pad par rahe.
 vah jan nayak kehalaate hai. saral or saras hriday ke rajaneta maane jate the. saamaajik rup se pichhadi kintu seva bhav ke mahaan lakshya ko charitaarth karti nai jati main janm lene vaale is mahanayake ne raajnneeti ko bhi jan seva kii bhaavana ke saath jiya. unki seva bhaavana ke kaaran hi unhen jan nayak kaha jaataa tha, vah sadaa garibon ke haq ke liye ladate rahe. mukhyamantri rahete hue unhone pichhadon ko 27 pratishat aarakshan diya. unka jivan logon ke liya adarsh se kam nahin.
 1977 main karpuri thakur ne bihar ke varishthatam netaa satyendra narayan sinha se netaapad kaa chunaav jeeta or rajya ke do baar mukhyamantri bane. lokanayak jaiprakashnarayan evam samaajawaadee chintak dow ram manohar lohia inke raajaneetak guru the ramsevak yadav evam madhulimaye jaise diggaj saathi the. lalu prasad yadav,nitish kumaar, ram vilaas paswan or susheel kumaar modi ke raajnneetik guru . bihar main pichhadaa varg ke logon ko sarkari naukari main aarakshan kii vyavastha 1977 me kii .satta paane ke liye 4 kaaryakam bane
 us vidhayak ne usee note par likh diya, ‘meri jeep main tel nahin he. karpuri ji do baar mukhyamantri rahe. car kyon nahin kharidte?’ yah sanyog nahin tha ki sampatti ke prati agaadh prem ke chalate vah vidhayak baad ke varshon main anek kanoonee pareshaaniyon main pade, par karpuri thakur kaa jivan bedaag rahaa.
 swatantraaa senaanee karpuri thakur 1952 se lagaataar vidhayak rahe, par apane liye unhone kahin ek makaan tak nahin banwaaya.
 karpuri thakur ne saaf manaa kar diya. tab ke ek vidhayak ne unase yah bhi kaha tha ki jameen le lijie.anyathaa aap nahin rahiega to aapkaa bal-baccha kahaan rahegaa? karpuri thakur ne kaha ki apane gaanv main rahegaa.
 1970-71 main karpuri thakur bihar ke mukhyamantri the. ranchi ke ek gaanv main unhen var dekhne janaa tha. tab tak bihar kaa vibhaajan nahin hua tha. karpuri thakur sarkari gaadi se nahin jaakar vahaan taxi se gayi the. shaadi samastipur jila sthit unke pushtaini gaanv pitunjia main hui.karpuri thakur chaahate the ki shaadi devgarh mandir main ho, par unki patni kii jid par gaanv main shaadi hui. karpuri thakur ne apane mantrimandal ke kisi sadsy ko bhi us shaadi main aamantrit nahin kiya tha.yahaan tak ki unhone sambandhit afasar ko yah nirdesh de diya tha ki bihar sarkaar kaa koi bhi vimaan meri yani mukhya mantri kii anumati ke bina us din darbhanga yaa saharsa hawaii adde par nahin utrega. pitunjia ke paas ke hawaii adde vahiin the.aaj ke kuch tathakthith samaajawaadee netaa to shaadi ko bhi ‘sammelan’ bana dete hai.bhrasht afasar or vyaparigan sattadhari netaaon ke yahaan kii shaadiyon ke avasaron par karodon kaa kharch jutate hai. karpuri thakur ke jamaane main bhi thodaa bahut yah sab hota tha, par karpuri thakur to apwaad the.
 patna ke kadam kuan sthit charkha samiti bhawan main, jahaan jepi rahete the,desh bhar se janata party ke bade netaa jute hue the. un netaaon main chandrashekhar, nanaaji deshmukh shaamil the.mukhyamantri pad par rahane baavjood fata kurta, tuuti chappal or bikhare bal karpuri thakur kii pahchaan the.unki dasha dekhakar ek netaa ne tippanee kii, ‘kisi mukhyamantri ke thik dhang se gujaarey ke liye kitna vetan milanaa chahie?’ sab nihitarth samaj gaye. hanse.phir chandrashekhar apni seat se uthe. unhone apane lambey kurte ko apane donon haathon se pakad kar saamne kii ore failaayaa. vah baari-baari se vahaan baithe netaaon ke paas jaakar kehane lage ki aap karpuri ji ke kurta fund main daan kiijie. turant kuch sau rupye ekatra ho gaye.use samet kar chandrashekhar ji ne karpuri ji ko thamaya or kaha ki isse apana kurta-dhoti hi kharidie. koi doosraa kaam mat kijiega. chehre par bina koi bhav laae karpuri thakur ne kaha, ‘ise main mukhyamantri raahat kosh main jamaa kara duungaa.’
 yani tab samaajawaadee andolan ke karpuri thakur ko unki saadagi or eemaandaaree ke liye janaa jaataa tha, par aaj ke kuch samaajawaadee netaaon ko? kam kahana or adhik samajhnaa !
 karpuri ji kaa vaani par kathor niyantran tha. ve bhashaa ke kushal karigar the. unka bhaashan aadambar-rahit, ojasvi, utsahvardhak tathaa chintanaparak hota tha. kadava se kadava sach bolne ke liye ve is tarah ke shabdon or vaakyon ko vyavhaar main lete the, jise sunakar pratipaksh tilamila to uthta tha, lekin yah nahin kah paata tha ki karpuri ji ne use apamaanit kiya he. unki aawaaj bahut hi khanakdaar or chunauteepurn hoti thi, lekin yah usee had tak satya, sanyam or samvednaa se bhi bharpoor hoti thi. karpuri ji ko jab koi gumraah karne kii koshish karata tha to ve jor se jhalla uthte the tathaa krodh se unka cheharaa laal ho uthta tha. aise avasaron par ve kam hi bol pate the, lekin jo nahin bol pate the, vah sab unki ankhon main saaf-saaf jhalkane lagata tha. phir bhi visham se visham paristhitiyon main bhi shishtachar or maryaada kii lakshmana rekhaon kaa unhone kabhi bhi ulanghan nahin kiya. saamaanya, saral or sahaj jeevanstyli ke himachati karpuri thakur ji ko prarambh se hi saamaajik or raajnneetik antarvirodhon se jujhna padaa. ye antarvirodh anokhe the or vighatnkaaree bhi. hua yah ki aazaadee milane ke saath hi satta par congress kabiz ho gai. bihar main congress par oonchi jatiyon kaa kabja tha. ye oonchi jatiyaan satta kaa adhik se adhik swaad chakhne ke liye aapas main ladane lageen. party ke bajaay in jatiyon ke naam par vot bank banane lage. san 1952 ke pratham aam chunaav ke baad congress ke bheetar kii kuch sankhya bahul pichhadi jatiyon ne bhi alag se ek gut bana daalaa, jiskaa naam rakhaa gaya ‘triveni sangh’. ab yah sangh bhi us mahanatak main sammilit ho gaya.
 sheeghra hi iske bure nattejey saamne aane lage. sankhyabal, baahubal or dhanabal kii kaali takatein raajnneeti or samaaj ko niyantrit karne lageen. raajnneetik dalon kaa swaroop badalane laga. nishthavan kaaryakarta aundhe munh girane lage. karpuri ji ne na keval is paristhiti kaa datakar saamana kiya, balki in pravritiyon kaa jamkar bhandaphod bhi kiya. desh bhar main congress ke bheetar or bhi kai tarah kii buraaiyaan paidaa ho chuki thim, isliye use sattachyut karne ke liye san 1967 ke aam chunaav main dow. raamamanohar lohia ke netritv main gaiyr congresavad kaa naaraa diya gaya. congress parajeet hui or bihar main pehali baar gaiyr congressi sarkaar bani. satta main aam logon or pichhadon kii bhagidaari badi. karpuri ji us sarkaar main up mukhyamantri bane. unka kad ooncha ho gaya. use tab or oonchai mili jab ve 1977 main janata party kii vijay ke baad bihar ke mukhyamantri bane. hua yah tha ki 1977 ke chunaav main pehali baar raajnneetik satta par pichhadaa varg ko nirnaayak badhat hasil hui thi. magar prashasan-tantra par unka niyantran nahin tha. isliye sarkari naukariyon main aarakshan kii maang jor-shor se kii jane lagi. karpuri ji ne mukhyamantri kii haisiyat se ukt maang ko samvidhan sammat maanakar ek formula nirdhaarit kiya or kaafii vichaar-vimarsh ke baad use lagu bhi kar diya. is par paksh or vipaksh main thodaa bahut ho-hallaa bhi hua. alag-alag samoohon ne ek-duusare par jativaadee hone ke aarope bhi lagaae. magar karpuri ji kaa vyaktitv niraapad rahaa. unka kad or bhi ooncha ho gaya. apni niti or niyat kii vajah se ve sarvasamaj ke netaa ban gaye.
 ve raajnneeti main congress party kii raajnneetik chaalon ko bhi samajhate the or samaajawaadee kheme ke netaaon kii mahatvakankshaon ko bhi. ve sarkaar banane ke liye lacheela ruukh apana kar kisi bhi dal se gathbandhan kar sarkaar bana lete the, lekin agar man mutabik kaam nahin hua to gathbandhan todakar nikal bhi jate the. yahi vajah he ki unke dost or dushman donon ko hi unke raajnneetik faisalon ke bare main anischitata bani rahati thi. karpuri thakur kaa nidhan 64 saal kii umr main 17 farvari, 1988 ko dil kaa daura padane se hua tha.
