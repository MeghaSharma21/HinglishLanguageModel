 dilli shadyantra maamla, jise dilli-lahore shadyantra ke naam se bhi janaa jaataa he, 1912 main bharat ke tatkaaleen visarai lord harding kii hatya ke liye rache gaye ek shadyantr ke sandarbh main prayog hota he, jab british bharat kii rajdhani ke kalakatta se nai dilli main sthanantarit hone ke avasar par vah dilli padhaare the. rasbihari bose ko is shadyantr kaa praneta mana jaataa he. lord harding par 23 disambar 1912 ko chandani chowk main ek juluus ke dauraan ek bam phenkaa gaya tha, jisamen vah buree tarah ghayal ho gaye the. is ghatnakram main harding ke mahavat kii mrityu ho gayi thi. is aparaadh ke aarope main basant kumaar vishwaas, bal mukund, avadh bihari va master amir chand ko faansee kii sajaa de di gayi, jabaki rasbihari bose giraftaari se bachate hue japan faraar ho gaye the.
 is shadyantr kaa praneta rasbihari bose ko mana jaataa he. dehradun ke van anusandhan santhaan main kuch samay tak head clerk ke rup main kaam karne ke dauraan hi bose kaa parichay krantikari jatin mukherjee kii aguai vaale ugantar naamak krantikari sanghathan ke amarendra chatarji se hua, or vah bengal ke krantikariyon ke saath jud gayi the. iske kuch samay baad vah aurbindo ghosh ke raajnneetik shishy rahe jatindranath banerjee urf niraalamb swami ke sampark main aane par sanyukt praant, or punjab ke pramukh arya samaji krantikariyon ke bhi nikat aaye.
 dilli main george pancham ke 12 disambar 1911 ko hone vaale dilli darbar ke baad vysarai lord harding kii dilli main sawari nikaali ja rahi thi. is shobhaayatra kii suraksha main angrezon ne bhi koi kasar nahin chodi thi. sade kapadon main siaidi ke kai aadmi yatra se hafton pehle hi puri dilli main fail gaye the. yatra vaale din bhi suraksha intazaam sakht the. do suparintendent, do dipti-suparintendent, paanch sargent or 75 head consteble or 34 mounted consteble suraksha pankti main lage the. inke atirikt ilaventh lancers kii puri company ko bhi tainaat kiya gaya tha. 
 bose kii yojana isi shobhaayatra main harding par bam phenkane kii thi. amarendra chatarji ke ek shishy basant kumaar vishwaas ko bam phenkane ke liye chunaa gaya, jo dehradun main bose kaa naukar tha. balmukund gupt, avadh bihari va master amir chand ne bhi is hamale main sakriy rup se bhoomika nibhaai thi.
 dilli main george pancham ke 12 disambar 1911 ko hone vaale dilli darbar ke baad vysarai lord harding kii dilli main sawari nikaali ja rahi thi. lard harding ratnajdit poshaak pahanakar ek hathi par baithe hue the. unke thik aage unki patni, ladi harding baithi thi. hathi chalaane vaale ek mahavat ke atirikt us hathi par sabase peeche lard harding kaa ek angrakshak bhi savaar tha. hazaron kii sankhya main ghode, hathi, tathaa banduukon or riflon se susajjit kai sainik unke is kafile kaa hissaa the.
 jab yah kafila chandani chowk pahunchaa, to vahaan ye drishy dekhne ke liye baari bheed umad padi. kai mahilaayein chowk par sthit punjab neshnal bank kii chat se yah drishy dekh rahi thi. basant kumaar vishwaas ne bhi ek mahila kaa vesh dhaaran kiya or inhen mahilaon kii bheed main shaamil ho gaya. usne apane aas-paas baithi mahilaon kaa dhyaan bhatakaane ke liye ladi harding ke motiyon ke haar kii ore unka dhyaan aakrisht karavaaya, or mauqaa pate hi vysarai par bam phenk diya. bam fatate hi vahaan zordaar dhamaakaa hua, or puraa ilaaka dhune se bhar gaya. visarai behosh hokar ek taraf ko ja gire. ghabaraakar bheed teetar-bitar ho gayi, or isi kaa phayda uthaakar vishwash vahaan se batch nikle. police ne ilaake kii gheraabandi kar kai logon ke gharon kii talaashi bhi lee, lekin iskaa koi phayda nahin hua.
 haalaanki, is baat kii pushti kaaphi baad main hui ki vishwaas kaa nishaanaa chook gaya tha. bam ke chharre lagane kii vajah se lord harding kii peeth, pair or sir par kaaphi chotein aayi thi. unke kandhon par bhi maance fat gaya tha. lekin, ghayal hone ke baavjood, visarai jivit batch gaye the, haalanki is hamale main unka mahavat maaraa gaya tha. ladi harding bhi surakshit thi.
 biswas police se bachakar bengal pahunch gaye the. iske baad british police rasbihari bose ke peeche lag gayi or vah bachane ke liye raaton-raat railgadee se dehradun khisak liye, or aphis main is tarah kaam karne lage maano kuch hua hi nahin ho. agle din unhone dehradun ke nagarikon kii ek sabha bulaayi, jisamen unhone vysarai par hue hamale kii ninda bhi kii. is prakaar un par is shadyantra or kand kaa pramukh sargana hone kaa kinchitamaatr bhi sandeh kisi ko na hua.
 26 farvari 1914 ko apane paitruk gaanv pargaha main apane pita kii antyeshti karne aaye basant ko police ne giraftaar kar liya. iske baad kalakatta ke raja bazaar ilaake main ek ghar kii talaashi lete hue british adhikariyon ko anya krantikariyon se sambandhit kuch suraag haath lage. inhen suraagon ke aadhaar par master amir chand, avadh bihari or bhai balmukund ko bhi giraftaar kar liya gaya. kul 13 logon ko is maamle main giraftaar kiya gaya tha. in abhiyukton main se ek, deenanath sarkari gavaah ban gaya tha.
 16 march 1914 ko master amir chand, avadh bihari or balmukund gupt or saat anya logon par dilli kii nyaayalay main deshadroh or british sarkaar ke viruddh yuddh chhedane kaa mukadmaa daayar kiya gaya. yah bhi paaya gaya ki 17 may 1913 ko lahore main hue ek anya bam hamalaa bhi basant kumaar biswas or uske in saathiyon ne hi kiya tha. "dilli shadyantr cese" yaa "dilli-lahore shadyantr cese" naamak is mukademe kii sunwaayee 21 may 1914 ko shuru hokar 1 sitambar 1914 tak chali thi. 5 oktober 1914 ko nyaayalay ne is muqadame kaa faisla sunaaya; sabhi abhiyukton ko kaala pani main aaajeevan karawas kii sajaa sunai gayi thi.
 faisle se naakhush british sarkaar ne lahore hoicourt main apil kii or antat punjab ke governor, sar maaikel o'dwir ke hastkshep ke baad in sabhi kii sajaaon ko faansee main badal diya gaya tha. 8 may 1915 ko dilli main dilli get se aage sthit vartmaan khooni daravaaje ke paas sthit ek jail main bal mukund, avadh bihari or master amir chand ko faansee par lataka diya gaya. 11 may 1915 ko ambala kii central jail main basant kumaar vishwaas ko bhi faansee de di gayi. raas bihari bose, haalaanki, police giraftaari se bachate-bachaate ghoomte rahe, or 1916 main japan pahunchne main safal ho gaye the.
 muzaffarnagar main kingsford par bam hamale ke baad yah us varsh kaa doosraa bam hamalaa tha. jab is dhamaake kii khabar america main lala hardayal ke paas pahunchi, to vah bhi isse kaaphi khush hue. unhone isaki prashansha karte hue ek news bulatin bhi jari kiya tha, jisamen unhone likhaa tha
 is hamale ne ye spasht kiya ki krantikari bengal, assam, bihar or urisa ke saath saath sanyukt-praant, dilli or punjab tak bhi fail chuke the, haalanki un krantikariyon ke centre aaj bhi bengal hi tha. is hamale main prayog hua bam bhi bengal main hi bana tha. british sarkaar bhi ab punjab or bengal main punap rahe is krantikari aandolan ko kuchalane kaa bharsak prayaas karne lagi thi.
 dilli main sthit moulana azaad medical college main sabhi krantikariyon ko samarpit ek smarak upasthit he.
