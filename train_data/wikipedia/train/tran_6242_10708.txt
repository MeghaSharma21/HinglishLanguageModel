 nanda devi rajajat bharat ke uttaranchal rajya main hone vaali ek nanda devi kii ek dharmik yatra he. yah uttarakhand ke kuch sarvaadhik prasiddh saanskrithik aayojanon main se ek he. yah lagbhag 12 varshon ke baad yojit hoti he. antim jaat san 2012 main huyi thi. agali rajajat san 2023 main hogi.
 lok itihaas ke anusaar nanda gadhwal ke raajaaon ke saath-saath kunmau ke katyuri rajvansh kii ishtadevi thi. ishtadevi hone ke kaaran nandadevi ko rajrajeshwari kahkar sambodhit kiya jaataa he. nandadevi ko parvati kii bahan ke rup main dekha jaataa he parantu kahin-kahin nandadevi ko hi parvati kaa rup mana gaya he. nanda ke anek naamon main pramukh hai shiva, sunanda, shubhananda, nandini. puure uttaranchal main samaan rup se puuje jane ke kaaran nandadevi ke samast pradesh main dharmik ekta ke sutara ke rup main dekha gaya he. rupkund ke narkankal, baguvavasa main sthit aathvin sadi kii siddh vinayak bhagwaan ganesh kii kaale pathar kii murti aadi is yatra kii aitihaasikta ko siddh karte hai, saath hi gadhwal ke paramparaagat nanda jagari bhi is yatra kii kahani ko bayaan karte hai. nandadevi se judy jaat do prakaar kii hai. vaarshik jaat or rajajat. vaarshik jaat prativarsh agast-sitambar moh main hoti he. jo kurud ke nanda mandir se shuru hokar vedni kund tak jaati he or phir laut aati he, lekin rajajat 12 varsh yaa usase adhik samyantaral main hoti he. manyata ke anusaar devi kii yah aitihaasik yatra chamoli ke nautigaanv se shuru hoti he or kurud ke mandir se bhi dasholi or badhaan kii doliyaan rajajat ke liye nikalati hai. is yatra main lagbhag 250 kilometre kii duuri, nauti se homkund tak paidal kerani padati he. is dauraan ghaney jangalon patharile margon, durgam chotiyon or barfile pahaado ko paar karnaa padataa he.
 alag-alag raaston se ye doliyaan yatra main milti he. iske alaava gaanv-gaanv se doliyaan or chhatauliyaan bhi is yatra main shaamil hoti he. kumaun se bhi almoda, kataarmal or nainital se doliyaan nandakeshari main aakar rajajat main shaamil hoti he. nauti se shuru hui is yatra kaa doosraa padaav ida-badhaanin he. phir yatra laut kar nauti aati he. iske baad kasunwa, saim, koti, bhagauti, kulsari, chapadon, lohajang, vaann, bedani, paatar nachuniyan se vishwa-vikhyath rupkund, shila-samudr, homkund se chananyaanghat, sutol se ghat hote hue nandaprayag or phir nauti aakar yatra kaa chakra puraa hota he. yah duuri kareeb 280 kilometre he.
 is rajajat main chousingya khadu bhi shaamil kiya jaataa he joki sthaneey kshetra main rajajat kaa samay aane ke purv hi paidaa ho jaataa he, uski peeth par rakhe gayi dotarafa thile main shraddhalu gahane, shrangaar-saamagree va anya halki bhent devi ke liye rakhte hai, joki homkund main puja hone ke baad aage himalay kii ore prasthaan kar letaa he. logon kii manyata he ki chousingya khadu aage bikat himalay main jaakar lupt ho jaataa he va nandadevi ke kshetra kailash main pravesh kar jaataa he.
 varsh 2000 main is rajajat ko vyapak prachaar mila or desh-videsh ke hajaaron log isamen shaamil hue the. rajajat uttarakhand kii samgr samskruti ko prastut karata he. isi liye 26 janvari 2005 ko uttaranchal rajya kii jhaanki rajajat par nikaali gai thi. pichley kuch varshon se payrton vibhaag dwaara rupkund mahotv kaa aayojan bhi kiya ja rahaa he. sthaneey logon ne is yatra ke safal sanchaalan hetu shri nandadevi rajajat samiti kaa gathan bhi kiya he. isi samiti ke tattvadhan main nandadevi rajajat kaa aayojan kiya jaataa he. parampara ke anusaar vasant panchami ke din yatra ke aayojan kii ghoshnaa kii jaati he. iske pashchaat isaki taiyaariyon kaa silsilaa armbh hota he. isamen nauti ke nautial evam kasuva ke kuvaron ke alaava anya sambandhit pakshon jaise badhaan ke 14 sayaane, chandpur ke 12 thoki brahman tathaa anya pujaariyon ke saath-saath jila prashasan tathaa kendra evam rajya sarkaar ke vibhinn vibhaagon dwaara milakar kaarykram kii ruparekha taiyaar kar yatra kaa nirdhaaran kiya jaataa he.
 { manyataon ke anusaar rajajat tab hoti he, jab devi kaa dosha lagane ke lakshan dikhaai dete hai. dhyani bhumia devi oofarai kii puja karti he ise maudavi kaha jaataa he. dhyaniyan yatra nikaalati he, jise dol jaataraa kaha jaataa he. kasuna ke kunwar nauti gaanv jaakar rajajat kii manauti karte hai. kunwar ringaal kii chhatoli or chousingya khadu lekar aate hai. chousinga khadu kaa janm lenaa rajajat kii ek khaas baat he. nautial or kunwar log nanda ke uphaar ko chousinga khadu kii peeth par homkund tak le jate hai. vahaan se khadu akelaa hi aage bad jaataa he. khadu ke janm saath hi vicitra chamatkaarik ghatnaye shuru ho jaati he. jis gaushala main yah janm letaa he usee din se vahaan sher aana prarambh kar detaa he or jab tak khadu kaa maalik use rajajat ko arpit karne kii manauti nahin rakhata tab tak sher lagaataar aata hi rahata he. }
 rajajat ke naam par jinda samantvaad- jaisingh ravat-chaar singon vaale mende ke netritv main chalane vaali duniyaan kii durgamatam, jatiltam or vishaltam dharmik paidal yatraaon main sumar nanda rajajat agaami 29 agast se shuru hone ja rahi he. basant panchami ke avasar par ghoshit kaarykram ke anusaar puure 19 din tak chalane ke baad yah yatra 16 sitambar ko sampann hogi. is himalayan mahakumbh main samay ke saath dharmik paramparaayen to badalati rahi hai magar saamanti paramparaayen kab badalengi, yah sawaal munh baayen khadaa ho kar loktantrkaamiyon ko chidhaata ja rahaa he. badrinaath ke kapatodghatan kii hi tarah chamoli gadhwal ke kasuva gaanv ke kunwaron or nauti gaanv ke unke raajaguru nautiyaalon ne bhi is basant panchami ko nandadevi rajajat ke kaarykram kii ghoshnaa kar di. consuva gaanv ke thakur swayan ko sadiyon tak gadhwal par ecchhatra raaj karne vaale panvar vansh ke ek raja ajaypal ke chote bhai ke vanshaj maanate hai or isiliye ve raja ke taur par is himalayan dharmik padayatra kaa netritv karne ke saath hi use apana nijee kaarykram maanate hai. tehri rajshahi ke vanshaj bhi basant panchami ke din har saal badrinaath ke kapatodghatan kii tithi tay karte hai. kuvaron or nautiyaalon dwaara ghoshit kaarykram ke anusaar yah yatra 29 agast ko nauti se chelgi or himalayan kshetra main 19 padaavon ke baad aagaamee 16 sitambar ko waapas laut jaayegi. is jokhimpurna yatra ke sakshi banane ke liye desh videsh se log pahunchate hai. lekin hairaani kii baat yah he ki jis kurud gaanv ke pracheen mandir se nanda devi kii doli chalani he us mandir ke pujaariyon or hakhukukadhariyon ko doodh kii makkhi kii tarah alag phenkaa gaya he. rajya sarkaar bhi dharmik bhaawanaaon or praan paramparaon ke bajaay saamanti vyavastha ke saath dridhtaa se khadi najar aa rahi he. rajajat ke liye uttrakhand sarkaar sahit aayojan samiti or anya sambandhit pakshon ne taiyaariyaan shuru kar di hai. iske saath hi is aitihaasik yatra kaa netritv karne chousingya khadu kii talash bhi shuru ho gayi he. yatra se pehle is tarah kaa vicitra mendha chandpur or dasholi pattiyon ke gaavon main se kahin bhi janm letaa rahaa he. vishesh kaarigari se baniin ringaal kii chantoliyon, doliyon or nishaanon ke saath lagbhag 200 sthaneey devi devtaa is mahayatra main shaamil hote hai. pracheen prathanusaar jahaan bhi yatra kaa padaav hota he us gaanv ke log yatriyon ke liye apane ghar khule chhod kar swayan goshaalaon yaa yaa anyatra raat gujaarte hai. samudratal se 13200 foot kii unchai par sthit is yatra ke gantavya homkund ke baad rang birange vastron se lipte is mende ko akele hi kailash kii ore ravaanaa kar diya jaataa he. yatra ke dauraan puure solahaven padaav tak yah khadu yaa mendha nanda devi kii ringaal se bani chantoli ke paas hi rahata he. samudratal se 3200 foot se lekar 17500 foot kii oonchai k pahunchane vaali yah 280 kimi lambi padayatra 19 padaavon se guzarati he. wan yatra kaa antim gaanv he. pracheen kaal main iske 22 padaav hone ke bhi pramaan hai. wan se aage kii yatra durgam hoti hai or saath hi pratibandhit evam nishedhaatmak bhi ho jaati he.aayojan samiti ke sachiv or raajaguru ke rup main nautial brahmanon ke pratinidhi ke rup main kaary kar rahe bhuwan nautial tathaa unke pita devraam nautial ke lekhon ke anusaar wan se kuch aage rinakidhar se chamade kii vastuen jaise juute, belt aadi tathaa gaaje-baaje, striyaan-bachche, abhakshya padaarth khaane vaali jatiyaan ityadi rajajat main nishiddh ho jate hai. abhakshya khaane vaali jatiyon kaa taatpary chipa nahin he. is yatra main ab tak anusoochitjaati ke logon kii hissedari kii parampara nahin rahi he or rajya sarkaar kii is aayojan main bhagidaari sidhe-sidhe na keval saamanti vyavastha ko balki chuaachhut kii buraai ko bhi manyata detii he. 
 himalayan jilon kaa gajetir likhane vaale i.tii. atkinsons, ke saath hi anya vidwaan ech.ji.walton, ji.aar.si.williams, ke saath hi sthaneey itihaaskaar da0 shiv prasad dabraal, dow shivaraj singh ravat ”nisang“, yamuna dutt vaishnav, pathiram parmaar evam rahul sankrutyaayan aadi ke anusaar nanda yane ki parvati himalay putree he or uskaa sasuraal bhi kailash mana jaataa he. isaliye vah khason yaa khasiyon kii pracheenatam aradhy devi he. panvar vansh se pehle katyuri vansh ke shasankaal se is yatra ke pramaan hai. dow dabraal aadi ke anusaar rupkund durghatana san 1150 main huyi thi jisamen rajajat main shaamil hone pahunche kannauj naresh jasdhaval yaa yashodhaval or unki patni rani ballabha kii suraksha or manoranjan aadi ke liye sekadon kii sankhya main saath laaye huye dalbal kii maut ho gayi thi. jinke kankal aaj bhi rup kund main bikhare huye hai. nauti main rajajat ke san 1843, 1863, 1886, 1905, 1925, 1951, 1968 evam 1987 main yojit hone ke abhilekh uplabdh hai. isse spasht hota he ki prachlit manyatanusaar yah yatra har 12 saal main nahin nikalati rahi he. kurud se praapt abhilekhon main 1845 tathaa 1865 kii rajajaton kaa vivaran he. kurud ke pujari or adhikansh itihaaskaar nanda ko panvaron kii nahin balki khason kii pracheenatam tirthayatra maanate hai. isi aadhaar par ayudhjivi khason kii aradhy kurud kii nanda devi kii doli hi is rajajat kaa netritv karti rahi he.is paidal yatra main ucch himalay kii ore chadhaai chadhate jane ke saath hi yatriyon kaa romaanch bhi badhata jaataa he. iskaa pehla padaav 10 kilometre par ida badhaani he. uske baad do padaav nauti main hote hai. nauti ke baad saim, koti, bhagoti, kulsari, chepadiyun, nandakeshari, faldiya gaanv, mundoli, wan, gaerolipaatal, pataranchauniyan hote huye yatra shilasamudr hote huye apane gantavya homkund pahunchati he. is kund main pindadaan or puja archana ke baad chousingya khadu ko himalay kii chotiyon kii ore vidaa karne ke baad yatra neeche utarane lagati he. uske baad yatra sutol, ghat or nauti laut aati he. is yatra ke dauraan lohajang aisa padaav he jahaan aaj bhi bade pattharon or pedo par lohe ke tir chubhe huye hai. kuch tir sangrahalayon ke liye nikaal liye gayi hai. is sthaan par kabhi bhayankar yuddh hone kaa anumaan lagaaya jaataa he. isi maarg par 17500 foot kii oonchai par junragali bhi he jise paar karnaa bahut hi jokhim kaa kaam he. itihaaskaar maanate hai ki kabhi log swargarohan kii chaah main isi sthaan se mahaprayan ke liye neeche rupkund kii ore chalaang lagaate the. yamuna dutt vaishnav ne ise mrityu gali kii sangya di he. yahaan se neeche chalaang lagane waalon ke saath hi durghatana main maare gayi sekadon yatriyon ke kankal neeche rupkund main mili hai jinaki pushti diene se huyi he. iske baad yatra shila samudr kii ore neeche utarati he. shila samudr kaa suryoday kaa drushya aalokik hota he. vahaan se saamne kii nandaghanghati chotii par surya kii lau dikhne ke saath hi teen dipakon kii lau aalokik najaara pesh karti he. rajajat ke maarg main himachhadit shikharon se ghiri rupkund jhil he jiske rahasyon ko sulajhane ke liye bharat hi nahi balki duniyaan ke kai deshon ke vaigyanik dashakon se adhyayan kar rahe hai. koi roak tok na hone ke kaaran samudratal se 16200 foot kii unchai par sthit rupkund jhil se desh videsh ke vaigyanik boron main bhar kar ateet ke rahasyon kaa khajaana samete huye ye nar kankal or anya avshesh uthaa kar le gayi hai. phir bhi maanav bastiyon se bahut upar is jhil ke kinare ab bhi kai kankal pade hai. kuch kankalon par maance tak paaya gaya he. kankalon ke saath hi aabhushan, rajasthani juute, paan supaari, ke daag lage daant, shankh, shankh kii chudiyaan aadi saamagree bikhri padi he. in sekadon kankalon kaa pataa sabase pehle 1942 main ek van ranger ne lagaaya tha. is jhil ke kankalon par sabase pehle 1957 main amareeki vigyaani dow james graffin ne adhyayan kiya tha. us samay usne in kankalon kii umr lagbhag 650 bataai thi. san 2004 main neshnal jeeographic channel dwaara britain or germany kii prayogshaalaon main karaaye gayi in kankalon ke pareekshan se jo baat chaunkaane vaali saamne ai he yah he ki ye kankal 9veen sadi ke hai tathaa ye lagbhag sabhi ek hi samay main mare huye logon ke hai. inamen sthaneey logon ke kankal bahut kam hai. baaki lagbhag sabhi ek hi prajati ke hai. inamen do khopadiyaan aisi bhi mili hai jo ki maharashtra kii ek khaas brahman jati ke diene tathaa sir ke kankal kii banaavat se milte hai. channel is nattejey par pahunchaa he ki ye kankal yashodhaval, uski raniyon, nartkiyon, sainikon, sevadaaron yaa kaharon or saath main chal rahe do brahmanon ke rahe honge.san 1947 main bharat ke aaazaad hone ke tatkaal baad 500 se adhik rajavaade loktantr kii mukhya dhara main villin ho gayi. gadhwal naresh manvendra shah kii bachi khuchi tehri riyasat bhi 1949 main bharat sangh main villin ho gayi. rajshahi ke jamaane se chal rahi saamanti vyavastha ke thokdaar, padaan, sayane or kameen aadi bhi uttarapradesh jameendaari vinaash evam bhoomi sudhaar adhinium 1950 ke lagu ho jane or nayi panchayat raaj vyavastha ke lagu ho jane ke baad apraasangik ho gayi. magar sekadon saal pehle ke raja ke chote bhai kii satta aaj bhi kaayam he. ek gaanv ke logon ke purakhon kaa sabhi yatriyon se tarpan karaane par bhi sawaal uthne lage hai. shivaraj singh ravat aadi itihaasakaron ke anusaar rajajat kaa matlab saamanti yatra yaa raja kii yatra na ho kar rajrajeshwari kii yatra se he. is kshetra main nanda devi ko rajrajeshwari ke naam se bhi pukaara jaataa he. saamanti parampara ke samarthakon kaa daawa he ki consuva gaanv ke log gadhwal naresh ajay paal ke banshaj hai. ve maanate hai ki raja ne jab chandpur gadhi se rajdhani badal di to consuva main rahane vaala uskaa chota bhai vahiin rah gaya. isaliye us gaanv ke log apni jati kanvar likhte hai. bharat ke kisi bhi naagarik ko apni jati kuch bhi likhane kii aazaadee he. koi swayan ko shahenshaah bhi likh saktaa he, lekin vah shahenshaah ho nahin jaataa he. is yatra ke sarvesarva swayan ko rajkunvar likh rahe hai to unako isaki bhi aazaadee he magar unhen rajkumaar kii tarah praja se pesh aane kii aazaadee nahin he. saamanytah ek hi mata se janmen rajkumaar is tarah rajpariwaar chhod kar gaanv main kheti karne yaa karaane ke liye nahin rukate. vahaan rukne vaale raajkanvar kaa naam bhi koi nahin jaanata. vaise bhi raajaaon kii kai tarah kii patniyaan hoti thim or sabhi tarah kii patniyon yaa up patniyon se utpann raja kii santaanen raajkanvar nahin hoti thi. itihaasavetta captain shoorveer singh panvar ke anusaar ajaypal panvar vansheey raajaaon kii kadi main 37 waan raja tha. pandit harikrishna ratudi dwaara likhe gayi gadhwal ke itihaas ke anusaar ajaypal ne san 1512 main chandpur gadhi se devalgarh main rajdhani sthantarit kii thi. uttrakhand ke kai buddhijivi lagbhag 500 saal pehle ke kisi raja ke bhai ke kuch banshjon dwaara ab bhi swayan ko rajkunvar bataaye jane ko ataarkik or saamanti soch bataate hai. unka maananaa he ki ajaypal se lekar antim raja manvendra shah tak hajaaron rajkumaar paidaa huye honge or aaj unke vanshajon kii sankhya lakhon main ho gayi hogi. magar unamem se koi bhi swayan ko rajkunvar nahin kehalaata or naa hi kshetra ke anya logon se raja kii tarah bartaav karata he. maharaja manvendra shah ke mausere bhai yaa parivaar ke anya bhai bhi swayan ko raajkanvar nahin bataate. vastav main yah kaise sambhav he ki chandpur gadhi chhodane ke baad paidaa hone vaale raajaaon ke bhai paidaa huye hi na hon. darasal rajmahal se duuri badhane ke saath hi kaalaantar main panvar vansheey logon ne kaalaantar main apni jati bartavaal, panvar, parmaar, ravat or kanvar aadi rakh di di. himalayan jilon ke gajetir main iti atkinson ne kuch vidwaanon dwaara sankalit gadhwal nareshon kii suchi di gayi he. inamen hardvik kii suchi main 61 raajaaon main se ajaypal kaa naam kahin nahin he. hardvik ne kuch surat singh, ramdev, mangasen, chinaman, ramnarayan, premnath, ramru or fateh shah jaise kai naam diye hai jisase yah pataa nahin chalata ki in raajaaon kaa sambandh ek hi vansh rahaa hoga. bekat kii suchi main raajaaon kii shrinkhalaa main pradhyumna shah tak 54 naam diye gayi hai. jinamein ajaypal kaa naam 37wein sthaan par he. williams dwaara sankalit suchi main ajaypal kaa naam 35 wein sthaan par he. atkinson dwaara almoda ke ek pandit se hasil suchi main ajaypal kaa naam 36 wein sthaan par he. swayan atkinson ne kaha he ki ye ve raja the jinhone kuch prasiddhi hasil kii yaa kuch khaas baton ke liye itihaas main darj ho gayi. varanaa us dauraan gadhwal main inke alaava bhi kai anya raja huye honge.rajajat ko saamanti swaroop dene or swayan ko ab bhi raja maan kar is dharmik aayojan par barchasv ko lekar kurud ke pujari uttrakhand kii sarkaar or uske sangrakshan main chalane vaali saamanti rajajat ayejan samiti se naakhush he. isse pehle puure 19 saal baad san 1987 main yojit rajajat main bhi consuva or nauti kii nanda devi kii jaat tathaa kurud kii nanda devi kii jaat alag-alag chali he. us samay bhi nauti or consuva waalon kii rajajat sarkaar dwaara vitt poshit thi or uske peeche chal rahi kurud kii jaat paramparaon or aasthaaon dwaara poshit thi. yah pracheen dharmik aayojan samantvaad, jatvaad or kshetravaad main funs jane ke kaaran yatra kii safalataa par ashankaain khadi hone lagi hai.
 -jaisingh rawatapatrakaarai- 11 phenrands anchlev, shahnagar,dephence colony road, dehradun.mobile- 09412324999ranlepadahitanj/haumpasanbavau
 
