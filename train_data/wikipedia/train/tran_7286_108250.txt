 
  heley dhoomaketu ko ek laghu-avadhi dhoomaketu ke rup main behatar janaa jaataa he. yah prayek 75 se 76 varsh ke antaraal main prithvi se najar aata he. heley hi ek maatr laghu-avadhi dhoomaketu he jise prithvi se nagn aankhon se saafe-saafe dekha ja saktaa he or yah nagn aankhon se dekhe jane vaala ek maatr dhoomaketu he jo maanav jivan main do baar dikhaai detaa he. nagn aankhon se dikhaai dene vaale anya dhoomaketu chamakdaar or adhik darshneey ho sakate he lekin vah hajaaron varshon main keval ek baar dikhaai dete he. 
 heley ke bhitari soramandal main lautne par iskaa khagolvigyaniyon dwaara 240 i.pus. ke baad se avlokan or ricard darj kiya jaataa rahaa he. is dhoomaketu ke dikhne ke spasht record chini, babylonian or madhyakaalin europea shaskaon dwaara darj kiye gaye the parantu us samay ise aavarti dhoomaketu ke rup main nahin pahachaanaa ja sakaa tha. ise aavarti dhoomaketu ke rup main sarvapratham san 1705 main angrej khagolvigyaani edmund heley dwaara pahachaanaa gaya tha tathaa baad main unke naam par iskaa naam heley dhoomaketu rakhaa gaya tha. heley dhoomaketu bhitari soramandal main aakhri baar san 1986 main dikhaai diya tha or yah agali baar san 2061 ke madhya main dikhaai degaa. 
 san 1986 main pravesh ke dauraan heley pratham dhoomaketu bana jiskaa antariksh yaan dwaara baariki se or vistaar se adhyayan kiya gaya. isane heley kii naabhi kii sanrachana tathaa coma or poonch ke gathan ke tantra kaa sabase pehla avlokan data uplabdh karaayaa. is avlokan ne dhoomaketu kii sanrachana ke bare main lambe samay se chali aa rahi avadharanaon ko, vishesh rup se fred vipal ke ' darty snow ball ' model ko aadhaar pradaan kiya. unhone heley kii sanrachana kaa sahi anumaan lagaaya tha ki yah asthir padaarthon ke mishran se bana he jaise ki - pani, carbon dioxide, ammonia or dhul. is mishan ne jo data uplabdh karaayaa he, usase heley ke bare main hamaare vichaaro main kaaphi sudhaar hua he. udhaaharan ke liye hamen ab yah samaj main aa rahaa he ki heley kii sataha mote taur par dhul or gaiyr vashpashil padaarthon se bani he tathaa uskaa maatr chota sa hissaa hi barf yaa asthir padaarth se bana hua he. 
 heley pehla dhoomaketu he jise aavarti dhoomaketu ke rup main manyata mili thi. dhoomaketu kii prakruti par arestu kii dharna kii tatkaaleen darshanikon main aam sahmati thi ki dhoomaketu prithvi ke vayumandal main gadabadi kaa nateeja he. arestu kaa yah vichaar san 1577 main tiko brahe ne galat sabit kar diya tha. tiko ne lamban maapan kaa istemaal kar dikhaaya ki dhoomaketu kaa astitv chandramaa se bhi pare he. kai log abhi bhi is baat se asahmat the ki dhoomaketu vastav main surya kii parikrama karte he or wein maanate the ki dhumaketu sidhe path kaa paalan karte hue soramandal se hokar guzarate he. 
 san 1687 main sar ijac newton ne apni ' princepia ' prakashit kii, jisamen unhone gurutv or gati ke apane niyamon ko rekhaankit kiya. dhoomaketu par unka kaam nishchit rup se adhuraa tha haalanki unhen shankaa thi ki san 1680 or 1681 main pehle dikhne vaala or surya ke peeche se guzar jane ke baad dikhaai dene vaala dhumaketu ek hi tha. unki yah dharna baad main sahi paayi gai thi. wein apane model main dhoomaketuon kaa saamanjasy karne main puri tarah se asamarth the. aakhirkaar newton ke mitra, sampadak or prakaashak edmund heley ne san 1705 main apni 'Synopsis of the Astronomy of Comets, ' main dhoomaketu kii kakshaon par brihaspati or shani ke gurutvkarshan prabhaav kii gananaa ke liye newton ke nae niyamon kaa upyog kiya. is gananaa ne unhen is yogya banaaya ki wein aitihaasik ricardo kii jaanch kar kakshiya tatwon kaa nirdhaaran kar saken. unhone paaya ki san 1682 main dikhaai dene vaala doosraa dhumaketu kareeb-kareeb vahin do dhumaketu he jo aaj se pehle san 1531 or san 1607 main dikhaai die the. is prakaar heley ne nishkarsh nikaala ki teenon dhumaketu vastav main ek hi he jo prayek 76 varsh main waapas lautate he. is avadhi ko baad main sanshodhit kar prayek 75-76 varsh kar diya gaya. dhoomaketuon par padane vaale grahon ke gurutvkarshan prabhaav ko dhyaan main rakhte hue ek mote anumaan ke baad bhavishyavaanee kii gai ki heley san 1758 main phir se vaapasi karegaa. 
 heley dhoomaketu vaapasi kii bhavishyavaanee sahi sabit hui. ise 25 disambar san 1758 main ek german kisaan or shaukia khagol vigyaani johaan jorge pelissk dwaara dekha gaya tha. khud heley apane jeevankaal main is dhoomaketu kii vaapasi nahin dekh paae the kyonki san 1742 main unki mrityu ho gai.thi. is dhumaketu vaapasi kii pushti ne pehali baar yah dikhaaya ki grahon ke alaava bhi anya nikaayon kaa astitv he jon surya kii parikrama karaten he. yah vaapasi purv neutonian bhautikee kaa ek safal pareekshan tha or saath hi uski vyaakhyaatmak shakti kaa ek spasht pradarshan bhi tha. is dhumaketu kaa namakaran heley ke sammaan main sarvapratham french khagolvid nicholas lui di lasele dwaara san 1759 main kiya gaya tha. 
 heley kii kakshiya avadhi pichhali teen shatabdiyon se 75 or 76 varsh ke bich rahi he. haalanki 240 i.pus. ke baad se isaki kakshiya avadhi 74 or 79 varsh ke bich vividhta liye hue he. surya ke irdgird heley kii kaksha 0.967 vikendrata ke saath atyadhik andakar he. 
 heley, 200 varsh yaa usase kam kakshiya avadhi ke saath ek aavarti yaa laghu-avadhi dhoomaketu ke rup main vargeekrut he. iske vipareet deergh-avadhi dhoomaketu apni parikrama hajaaron varshon main puri karte he. aavarti dhoomaketuon kaa krantivrutt se ausat jhukaav keval 10 degree he or isaki ausat kakshiya avadhi sirf 6.5 varsh he. is prakaar heley kii kaksha kuch apraroopik he. sarvaadhik laghu avadhi dhoomaketu jisaki kakshiya avadhi 20 varsh se kam or krantivrutt se jhukaav 20-30 degree yaa usase kam hota he ' brihaspati parivaar dhoomaketu ' kehalaate hai. heley ke jaise wein aavarti dhoomaketu jinaki kakshiya avadhi 20 or 200 varsh ke bich he or jinke krantivrutt se jhukaav kaa vistaar 0 degree se 90 degree yaa usase adhik he ' heley- tip dhoomaketu ' kehalaate he. aaj din tak pahachaane gaye kariban 400 brihaspati parivaar dhoomaketuon main se keval 54 heley- tip dhoomaketu hi awalokit kiye ja sake he. 
 heley -prakaar dhoomaketuon kii kakshaon ko dekhakar lagata he ki wein multah dirdh -avadhi dhoomaketu the jinaki kakshaon ko vishaal grahon ke gurutvkarshan ke dwaara prabhavit kiya gaya or saath hi aatanrik saura mandal main unhen nirdeshit kiya gaya. yadi heley kabhi dirdh-avadhi dhoomaketu tha to sambhaavna he ki isaki utpatti urt badal main hui he jo ki dhoomaketu nikaayon kaa ek vishaal golakaar kshetra he jiskaa aantarik kinaaraa surya se 20,000 -50,000 khagoleey ekak duuri par he. iske vipareet brihaspati parivaar dhoomaketuon kii utpatti kuiper belt main maani jaati he jo barfile malbe kii ek sapaat chakti he jo surya se 30 khagoleey ekak or 50 khagoleey ekak ke bich sthit he. san 2008 main heley-prakaar dhoomaketuon kii utpatti ke liye ek anya nae bindu trans-nepchunion vastu kaa prastaav kiya gaya jisaki kaksha kaa vistaar urenus ke bahari bhaag se shuru hokar pluto se doguni duuri tak he. ho saktaa he yah soramandal ke chote nikaayon kii ek nayi aabaadi kaa ek sadsy ho jon heley-prakaar dhoomaketuon ke strot ke rup main kaary karata he.
 heley kii gananaaen aitihaasik dastavejon main darj dhoomaketuon ke purv ke darshanon ko khojane main sakasham he. nimnlikhit sarini 240 ipu ke baad se ab tak kii heley dhoomaketu ke prayek darshan ko khagoleey padnaam ke saath darshaati he. 
 
 
 
