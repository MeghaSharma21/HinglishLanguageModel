 yah dhanush ke saath prayukt hone vaala ek astr he jiskaa agr bhaag nukila hota he.
 baan kaa sarvapratham ullekh rugveda samhita main miltaa he. ishukrut or ishukaar shabdon kaa prayog siddh karata he ki un dinon baan-nirmaan-kaary vyavasthit vyavsaay tha. rugvedakalin lohaar keval lohe kaa kaam hi nahin karata tha, baan bhi taiyaar karata tha. baan kaa agr bhaag lohaar banaata tha or shesh baan-nirmaataanikaay banaata tha.
 aitarey brahman main devataaon ke dhanush kaa rochak varnan miltaa he. devataaon ne somayajna ke upasad main ek dhanush taiyaar kiya. dhanush kaa agrabhag agni, aadhaar som, dand vishnu or pankh varun tha.
 baan kaa naam shar kaise padaa, iskaa varnan shatapath brahman main miltaa he. jab vritrasur par indra ne vajra chalaaya tab vajra ke chaar khand ho gaye - sphaay, yup, rath or antim bhaag shar ke rup main dharti par gir padaa. tuutane ke kaaran inkaa naam shar padaa. usamen yah bhi likhaa he ki baan kaa sheersh vaisaa hi he jaise yajna ke liye agni.
 agnipurana main baan ke nirmaan kaa varnan he. yah lohe yaa baans se banataa he. baans sone ke rang kaa or uttam koti ke reshonvala hona chahie. baan ke puchhbhag par pankh hote hai. usapar tel laga rahanaa chahie, taaki upyog main suvidha ho. isaki nok par swarna bhi jadaa hota he.
 hariharchaturang ke anusaar baan taltrin ke danta, shrung yaa shaarabh drum ke banate the. vishnudharmottar main unke dhaatu ke, shrung ke tathaa daaru ke bane hone kaa ullekh he. isse siddh hota he ki jyon jyon samay bitta gaya puraani chijen chhod di gai. dhaatu kaa upyog mahatv kaa he or yudhkala kaa antim vikaas he.
 agnipurana main utkrisht, saamaanya or nikrusht teen prakaar ke baanon kii pahchaan di he. baan ko nirmukt karne ke liye uske pankhadaar sire ko anguthe kii sahaayta se pakadana chahie. utkrisht baan ke danta kii maap 12 mushti, saamaanyaki 11 mushti or nikrusht kii 10 mushti hoti thi. manu ne bhi in ayudhon kaa ullekh kiya he. kalidas ne tej, gahare or drudh dandon kaa varnan kiya he : venu, shar, shalaka, dandsar or naraach. kuch baanon par lohe kii nok kii, kuch par kaatane ke liye asthi kii nok kii or kuch par chhedne ke liye lakdi kii nok kii vyavastha rahati thi. jo dhanurdhar aadhe angul moti dhaatu kii pattee ko athwa chamade kii 24 paraton ko bedh detaa tha, vah atyat kushal mana jaataa tha.
