 rasbihari bose bharat ke ek krantikari netaa the jinhone british raaj ke viruddh gadar shadyantra evam aaazaad hind fouj ke sanghathan kaa kaary kiya. inhone na keval bharat main kai krantikari gatividhiyon kaa sanchaalan karne main mahatvapurn bhoomika nibhaai, apitu videsh main rahakar bhi vah bharat ko swatantrata dilaane ke prayaas main aaajeevan lage rahe. dilli main tatkaaleen vysarai lard charles harding par bam phenkane kii yojana banane, gadar kii sajeesh rachane or baad main japan jaakar indian independes lig or aaazaad hind fouj kii sthapana karne main rasbihari bose kii mahatvapurn bhoomika rahi. yadhyapi desh ko swatantra karaane ke liye kiye gayi unke ye prayaas safal nahin ho paye, tathaapi swatantrata sangram main unki bhoomika kaa mahatv bahut unchaa he.
 rasbihari bose kaa janm 25 may 1886 ko bengal main bardhaman jile ke subaldah gaanv main hua tha. inaki aarmabhik shiksha chandananagar main hui, jahaan unke pita vinod bihari bose niyukt the. rasbihari bose bachapan se hi desh kii swatantrata ke swapn dekha karte the or krantikari gatividhiyon main unki gahari dilchaspee thi. prarambh main rasbihari bose ne dehradun ke van anusandhan santhaan main kuch samay tak head clerk ke rup main kaam kiya. usee dauraan unka krantikari jatin mukherjee kii aguai vaale ugantar naamak krantikari sanghathan ke amarendra chatarji se parichay hua or vah bengal ke krantikariyon ke saath jud gayi. baad main vah aurbindo ghosh ke raajnneetik shishy rahe jatindranath banerjee urf niraalamb swami ke sampark main aane par sanyukt praant, or punjab ke pramukh arya samaji krantikariyon ke nikat aaye.
 dilli main george pancham ke 12 disambar 1911 ko hone vaale dilli darbar ke baad jab vysarai lord harding kii dilli main sawari nikaali ja rahi thi to uski shobhaayatra par vysarai lard harding par bam phenkane kii yojana banane main rasbihari kii pramukh bhoomika rahi thi. amarendra chatarji ke ek shishy basant kumaar vishwaas ne un par bam phenkaa lekin nishaanaa chook gaya. iske baad british police rasbihari bose ke peeche lag gayi or vah bachane ke liye raaton-raat railgadee se dehradun khisak liye or aphis main is tarah kaam karne lage maano kuch hua hi nahin ho. agle din unhone dehradun ke nagarikon kii ek sabha bulaayi, jisamen unhone vysarai par hue hamale kii ninda bhi kii. is prakaar un par is shadyantra or kand kaa pramukh sargana hone kaa kinchitamaatr bhi sandeh kisi ko na hua. 1913 main bengal main baadh raahat kaary ke dauraan rasbihari bose jatin mukherjee ke sampark main aaye, jinhone unamem nayaa josh bharne kaa kaam kiya. rasbihari bose iske baad dogune utsaah ke saath phir se krantikari gatividhiyon ke sanchaalan main jute gayi. bharat ko swatantra karaane ke liye unhone pratham vishwa yuddh ke dauraan gadar kii yojana banaayi. farvari 1915 main anek bharosemand krantikariyon kii sena main ghuspaith karaane kii koshish kii gayi.
 ugantar ke kai netaaon ne sochaa ki europe main yuddh hone ke kaaran chunki abhi adhiktar sainik desh se baahar gayi huye hai, at: shesh bache sainikon ko aasaani se haraaya ja saktaa he lekin durbhaagya se unka yah prayaas bhi asafal rahaa or kai krantikariyon ko giraftaar kar liya gaya. british khufia police ne rasbihari bose ko bhi pakadaney kii koshish kii lekin vah unke hathe nahin chadhe or bhagkar videsh se hathiyaaron kii aapurti ke liye june 1915 main raja pi. en. tagore ke chhadam naam se japan ke shahar shanghai main pahunche or vahaan rahakar bharat desh kii aazaadee ke liye kaam karne lage. is prakaar unhone kai varsh nirvaasan main bitaaye. japan main bhi rasbihari bose chup nahin baithe or vahaan ke apane japani krantikari mitron ke saath milakar desh kii swatantrata ke liye nirantar prayaas karte rahe. unhone japan main angreji adhyaapan ke saath lekhak va patrkaar ke rup main bhi kaam prarambh kar diya. unhone vahaan new asia naam se ek samachar-patr bhi nikaala. keval itnaa hi nahin, unhone japani bhashaa bhi sikhi or 16 pustaken likhin. unhone tokio main hotel kholkar bharatiyon ko sangathit kiya tathaa 'ramayana' kaa japani bhashaa main anuwaad kiya. 
 british sarkaar ab bhi unke peeche lagi hui thi or vah japan sarkaar se unke pratyrpan kii maang kar rahi thi, isliye vah lagbhag ek saal tak apni pahchaan or awaas badalte rahe. 1916 main japan main hi rasbihari bose ne prasiddh pan asian samarthak soma ijo or soma kotsuko kii putree se vivaah kar liya or 1923 main vahaan kii naagarikta le lee. japan main vah patrkaar or lekhak ke rup main rahane lage. japani adhikariyon ko bhartiya rashtravaadiyon ke paksh main khadaa karne or desh kii aazaadee ke aandolan ko unka sakriy samarthan dilaane main bhi rasbihari bose kii ahm bhoomika rahi. unhone 28 march 1942 ko tokyo main ek sammelan bulaayaa jisamen 'indian independence lig' kii sthapana kaa nirnay kiya gaya. is sammelan main unhone bharat kii aazaadee ke liye ek sena banane kaa prastaav bhi pesh kiya.
 22 june 1942 ko rasbihari bose ne bainkak main lig kaa doosraa sammelan bulaayaa, jisamen subhash chandra bose ko lig main shaamil hone or uskaa adhyaksh banane ke liye aamantrit karne kaa prastaav paarit kiya gaya. japan ne malay or burma ke morche par kai bhartiya yudhbandiyon ko pakadaa tha. in yudhbandiyon ko indian independence lig main shaamil hone or indian neshnal army kaa sainik banane ke liye protsaahit kiya gaya. ai0en0e0 kaa gathan rasbihari bose kii indian neshnal lig kii sainya shakha ke rup main sitambar 1942 ko kiya gaya. bose ne ek jhande kaa bhi chayan kiya jise aaazaad naam diya gaya. is jhande ko unhone subhash chandra bose ke hawaale kiya. rasbihari bose shakti or yash ke shikhar ko chune hi vaale the ki japani sainya kaman ne unhen or general mohan singh ko ai0en0e0 ke netritv se hataa diya lekin ai0en0e0 kaa sanghathanaatmak dhaanchaa bana rahaa. baad main isi dhaanche par subhash chandra bose ne aaazaad hind fouj ke naam se ai0en0es0 kaa punargathan kiya. 
 bharat ko british shashan kii gulaami se mukti dilaane kii ji-tod mehnat karte hue kintu isaki aas liye hue 21 janvari 1945 ko inkaa nidhan ho gaya. unke nidhan se kuch samay pehle japani sarkaar ne unhen order of da rising san ke sammaan se alankrita bhi kiya tha.
 
