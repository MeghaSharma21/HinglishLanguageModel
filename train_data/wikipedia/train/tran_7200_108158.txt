 bal standhari praaniyon ke bahya charm kaa udvardh he. kiton ke sharir par jo tantumay udvardh hote hai, unhen bhi bal kehete hai. bal komal se lekar rukhda, kadaa or nukila tak hota he. prakruti ne thande garm prabhaav vaale kshetron main basane baale jeevon ko bal diye hai, jo jade kii ritu main thand se raksha karte he or garmi main adhik taap se sir kii raksha karte hai. jab sharir se na sahane vaali garmi padati he, to sharir se pasinaa bahakar nikalataa he, vah baalo ke kaaran garmi se jaldi nahin suukhta he, kisi kathor vastu se achaanak hue hamalaa se bhi bal bachaav karte he.
 bal kii banaavat pakshiyon ke paron yaa sarisrup ke shalkon se bilkul bhinn hoti he. stanadhariyon main hwel ke sharir par sabase kam bal hota he. kuch vayask hwel ke sharir par to bal bilkul hota hi nahin. manushyon main sabase ghanaa bal sir par hota he. bal sharir ko sardi or garmi se bachaata he. sharir ke anya bhaagon par bade sookshm chote chote roen hote he. palkon, hatheli, talave tathaa anguliyon or anguuthon ke neeche ke bhaag par bal nahin hote. pragaitihaasik kaal main manushyon kaa sharir jhabre baalo se dhankaa rahata tha. par sabhy manushya ke sharir par jhabre bal nahin hote. isliye vah vastra dhaaran kar apane sharir kii sardi or garam se raksha karata he. manushya ke kuch bhaagon main, hormone ke srav banane par hi bal ugte hai, jaise othon par, kaankhon main, lingopari bhaagon main ityadi.
 manushyon ke liye baalo ke anek upyog hai. ghodon or belon ke bal gaddon main bhare jate hai. kuch baalo se varnish lepane ke burush, daant saaf karne ke burush banate hai. chote-chote bal cement main milakar gruhanirmaan main prayukt hote hai. lambey-lambey baalo se kapade bune jate hai. aise kapade kot banane main lining ke rup main kaam aate hai. bhedon or kuch bakriyon se oon praapt hote hai. inkaa upyog kambalon or oonee vastron ke nirmaan main hota he. unton or kuch kism ke khargoshon ke bal se bhi kapade bune jate hai. kuch pashuon ke bal bade komal hote hai or samoor ke rup main vyavahrut hote hai.
 chamade ke baahar bal kaa jo ansh rahata he, use cond kehete hai. cond ke teen bhaag hote hai : sabase baahar rahanevaale bhaag ko cutical kehete hai. cutical ke neeche ek kadaa astr rahata he, jise valkut kehete hai tathaa valkut ke neeche ke madhya ke bhaag ko madhyansh kehete hai. chamade ke andar rahanevaale bal ke bhaag ko mul kehete he. bal ke badhane se mul dhire dhire cond main badalata jaataa he. bhinn-bhinn jantuon main bal kii vruddhi bhinn-bhinn dar se hoti he. 
 saadhaarant: kaha ja saktaa he ki ek maas main bal aadha inch, yaa ek varsh main paanch se chah inch badhata he. mul ek gadde main hota he, jise putak kehete hai. putak se hi bal nikalataa he. ek putak se ek bal, yaa ek se adhik bal, nikal sakate hai. putak naasapaati ke aakaar kii papila main bana hota he. yah papila charm kaa hota he. papila or putak ke sangam par hi bal banataa he. papila rudhirvahini se sambhddha hota he. isi se mul ko ve sab vastuen praapt hoti hai jinase bal kaa nirmaan or uski vruddhi hoti he. jab tak papila or patake nasht nahin hote bal badhata rahata he. khopadi ke bal do se chah varshon tak jivit rahete hai. iske baad ve jhad jate hai or unke sthaan par nae bal jamate hai. yah kram vayask kaal tak chalata rahata he. bal kyon jhad jaataa he or uske sthaan par nayaa bal kyon nahin ugta, iskaa kaaran abhi tak thik samaj main nahin aayaa he. kuch log to khopadi ke rogon ke kaaran ganje ho jate hai.
 kirann dwaara bhi kuch log bahudhaa asthaayee rup se ganje ho jate hai. ant:sravi grathiyon ke srav kii kami, vanshaagat kaarnon tathaa jirnan se bhi bal jhad jate hai. apaushtik aahaar ke abhaav main bal shushk or dhyutiheen hokar kuch jhad sakate hai, par saamaanya ganjepan kaa yah kaaran nahin he.
 varnakon ke kaaran bal kaala, bhura, yaa laal ho saktaa he. yah varnak valkut kii koshikaon main nikshipt hota he. bal kyon safed ho jaataa he, iskaa kaaran gyaat nahin he. yah sambhav he ki umr ke badhane, rugnataa, chintaa, shok, aghat or kuch vitaminon kii kami se aisa hota ho. doctoron kaa mat he bal kaa safed hona vanshaagat hota he.
 bal pradhanat: nimnlikhit chaar prakaar ke hote hai :
 1. adivaasiyon or habaashiyon ke bal chote-chote, kunchit or ghungharaale hote hai. inhen oonee balwale bhi kehete hai. in baalo ke anuprastha pariched dirghavrittiya, yaa vrikk ke aakaar ke hote hai. in baalo kaa rang sadaa hi kaala syah hota he. aise bal do prakaar ke hote hai. melanishian or adhikansh habashiyon ke bal apekshaya lambey or unke ghunghar bade hote hai. kuch adivaasiyon or habashiyon ke bal chote or unke ghunghar chote hote hai.
 2. pit jatiyon or amareeki indianon ke bal sidhe, lambey, akunchit or rukhde, hote hai. inke baalo ke anuprastha pariched golakaar hote hai or unke madhyansh yaa majja kaa vibhed saralata se kiya ja saktaa he. in baalo kaa rang bhi bina apwaad ke kaala hota he.
 3. europawaalon ke bal lahardaar, ghungharaale, chikne or resham se mulaayam hote hai. bal kaa anuprastha pariched andabh hota he. inamen madhyansh nalaakaar hota he. inkaa rang kaala, bhura, laal, athwa san ke reshe sa hota he. bharatiyon ke baalo ke rang bhi isi ke antargat aate hai.
 4. kuch logon ke bal ghungharaale, habashiyon ke baalo se milte julate hai inhen angreji main friji balwale kehete hai. aise bal australian, adivasee nubian or mulatto logon ke hote hai.
 uttar europawaalon ke baalo ke rang halake hote hai or dakshin europawaalon ke gadhe. saadharantaya sidhaa bal adhik lanbaa hota he or unvaala bal sabase kam lanbaa hota he. lahardaar baalo kaa sthaan madhyam he. australian or taceaniyanon ke sharir par sabase adhik bal hote hai. pit jatiyon ke sharir par sabase kam bal hote hai. kuch pit jati ke logon kii to dadhi kadachit hi hoti he.
 baalo kii sundarataa bahut kuch vyakti ke swasthya par nirbhar karti he. shirovalk kii swatchta rudhir parisanchaaran par nirbhar karti he. yadi rudhir parisanchaaran main koi baadha pahunchati he to baalo ko poshan nahin miltaa. isse bal kamazor or aabhahin ho jate hai. swasth rahan sahan, bahya kasarat, upyukt aahaar tathaa maansik sukhshanti kaa baalo ke saundarya or swasthya par vishesh prabhaav padataa he. shirovalk ko pratidin kam se kam ek baar thapthapaakar maalish karnaa acha he. sir main kandhi karne, yaa burush se jhaadne se bhi sir kii maalish ho jaati he. isse shirovalk main rudhir parisanchaaran hone se bal mulaayam or chamakdaar ho jate hai.
 baalo kaa, visheshat: mahilaon ke baalo kaa, sajaana ek kala he. kuch jatiyaan is kala main badi nipun hai. sab deshon kii mahilaayein apane apane dhang se apane baalo ko sajaati hai.
