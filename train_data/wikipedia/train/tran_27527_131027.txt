  dak bangala kamaleshwar kaa ek laghu upanyaas he. 
 aaj bhi jab main ira ke bare main sochataa hum, to uski surat-shakl se zyada mujhe major solanki, bataraa, doctor or vimal yaad aate hai. mere kaanon main kabhi daudte hue ghodon kii taapon kii awaz gunjane lagati he, kabhi bataraa kii kad parchaai yaad aati he, kabhi doctor kaa vah jumala- ab jaisaa tum chaaho ! or kabhi vimal kaa dhyaan aata he, jiske sharir main pashine ke kaante ugte the. or mere saamne kashmir ke ve drishy aaj bhi gum jate hai jahaan ira ne mujhe yah bataaya tha. 
 kai baar maine koshish kii is baat ko, jo rah-rahakar mere dil main ghumad uthati he, kahani ke rup main likh daalun, par pichley teen saal se koshish karte rahane ke baavjood main nahin likh paaya. aaj ise likhane baitha hum tab bhi is baat kaa yakeen nahin he ki ise puraa kar hi paaungaa, kyonki bahut sochane ke baad bhi main kisi nattejey par nahin pahunch sakaa, na main ira ko hi pahchaan sakaa. bas, itnaa lagata he ki uske liye main sab kuch kar saktaa tha. kashmir, ira, solanki or main or dhundhlee-bhi teen parachhaaiyaan-sab ek saath gunthe hue hai. jab bhi likhane baitha, tab kashmir ke drishyon ko utaarte-utaarte thak gaya or ira na jane kaha kho gai. or kashmir ko lekar kahani likhane main ek beyimaani kaa bodh bhi hota he. yahi ghatana kahin bhi ghatit ho sakati thi, hindustan ke kisi bhi hisse main, lekin soundarya-maatr ke prati ira kaa divaanaapan mujhe majaboor karata he ki main kam se kam uske prati anyaay na karuun. or jab main is prerana se abhibhoot hokar likhnaa shuru karata hum to kashmir kaa anant soundarya mere upar haaavee ho jaataa he. ....mere kaanon main ghode kii taapon kii awaz gunjane lagati he or dhire-dhire hilti hui chid kii jhuumaren mujhe spasht dikhaai dekhne lagati hai. 
 pahalgam se aadu kaa rasta ! baayen liddar bah rahi he or daaen pehla pathaar ghaas-phulon se dhakaa he. usee kii qamar par se patala rasta ja rahaa he. jagah-jagah ghani contili jhaadiyaan hai. pattharon kii ubhari hui rekha us patale raste kii disha bataa rahi he. nadi kaa shor ghode kii taapon ke saath jaise parshv sangeet kaa kaam kar rahaa he. .... dur chute hue pahalgam kii chahal-pahal aise kho gai, jaise kisi ne darwaja band karke kisi factory ke baahar nikaal diya ho. liddar kii dhar main lakdi ke latthe behate hue chale aa rahe hai.....mandaraate, chakaraate or sidhi dhar main padate hi shishe kii sataha par phisalte-se. par rasta itnaa upar chadh gaya he ki uskaa kolahal upar tak nahin aata. neeche gati he, drishy he or chattaanon se takaraati dhar he....udate hue jal-pakshiyon kii pankti he....maun khadey van hai...yaa chattaanon kii aad main rukkar dam lete hue lakdi ke latthe hai. jal-phen ke tairte hue safed phulon ke guchchhe hai. avrodh se takaraakar chhitake hue jal-beej hai. par sab nihswan, awazhin....jaise ekaek cinema main awaz band ho gai ho. 
 ki ekaek vahi-ghode kii taapon kii awaz ! 
 solanki ghoda daudata hua sarapat aadu ke dak bangale kii ore bhaaga ja rahaa he...use is baat kaa bhi khyal nahin ki raat barish ho chuki he or ghoda phisal saktaa he. ghode ke khur jameen par padate nazar hi nahin aate, jaise uski pichhali taange hans kii tarah hawa chirati ja rahi rahi hai or solanki lagaam kase uski gardan par doharaa hua ja rahaa he. 
 yah tashvir kaa ek ruukh he. 
 aksmaat ira mil gai thi....main solanki ko jaanata bhi nahin tha. us samay ham pahalgam main the. or tashvir kaa doosraa ruukh yah he-
 raat aae tufaan main bijli kaa taar tut gaya tha. mombatti kii maddhim roshni main sab chijen dhundhuli-dhundhlee lag rahi thim, jaise tamboo main koharaa bhar gaya ho. main bhaap kii bhatti main band tha, jisamen mombatti kii lau ek sholay kii tarah chamak rahi thi. har chiz par momjama padaa hua tha. baahar hawa abhi bhi sany-sany kar rahi thi. tamboo kii upree parat neeche jhukati to latake hue kapade aakul jeevon kii tarah kaanpate or unki parachhaaiyaan badi der tak pendulum kii bhaanti ek seemaa main hilti rahati. raat ke badal abhi akaash main tehre hue the. pahalgam kii basti neend main dub-utraa rahi thi. dur dakshin vaale pathaar par lage hue tambuon kii roshaniyaan mashaalon kii tarah tamak rahi thim. chirban se guzarati hawa kaa swar kisi nazadik kii sadak se lagaataar jaati hui kaaron kii tarah aa rahaa tha. bhigi hui ghaason kii mahak chaaron ore bhari hui thi. 
 aakhir chadar lapetakar main uthaa. tamboo kaa samnevaala bhari paradaa hataakar maine baahar jhaanka. ‘elpine hotel’ chhaae hue badalon ke ghere main nukile kaale pahaad kii tarah lag rahaa tha. ira ke kamare main roshni nahin thi. ekaek roshni timatimaai or uskaa failaav bad gaya. koi devdoot ghati main deepak liye meri ore aa rahaa tha. us ujaale kaa abhas hi bahut tha. andhere main jaise kisi raushan surang kaa gol darwaja khul gaya ho. 
 usee swapnil roshni main, khidki ke shishon par, neend ke samudr se ek angadaai hui chaaya dhire-dhire ubhari. main paradaa uthaakar baahar aa gaya. ird-gird khadi pahadiyon kii chotiyaan kuch-kuch saaf ho rahi thim. andheraa spirit kii tarah anjaane main udata ja rahaa tha. ira ke kamare kii roshni or saaf ho gai thi. shaam ko ira kah rahi thi, ‘tum nahin jaag paaoge !’ use jataane ke liye or isliye bhi ki itani der ham donon ek-duusare kii jaagrit anubhuti se dur rahe, main bhi bheetar gaya tha or tarch uthaa laayaa tha. tarch kii roshni se maine apane jaagane kaa signal diya tha. tabhi khidki khuli or kamare main mombatti kii bhari hui roshni ke parade par ira chaaya-chitra kii tarah dikhaai di, maine uske othon ko pahachaanaa...or vah ban-ghaas kii bhini-bhini mahak, jo hameshaa uske chikne nam sharir se uthaa karti thi... or uski alag aankhon kii kor main soe unmaad kii lahariyon ko jagaata hua mahasoos kiya. tabhi ira ne koi ishaara kiya tha, par main apane main besudh khadaa tha...yah bhi nahin jaan paaya ki kab ira ne khidki kii carnis par mombatti rakh di, jisaki lau, main uske bal gote ke jhine taron kii tarah chamak uthe the. or ira kuch kshan baad taiyaar hone chali gai thi. andheri ghati main chamakta hua ek akashadip ! 
 pathaar ke neeche kisi mode se upar aate hue ghodevaalon kii aahat hui. sunakar main taiyaar hone ke liye routi main ghus gaya, kuch der baad ghode vaale ne upar pahunchakar awaz di, ‘saab, sahab !’ 
 maine nikalakar uskaa naam yaad karte hue poocha, ‘mamdu, ye badal dekh rahe ho ! aise main kitna thik hoga ?’ poochne ko to main puch gaya par laga ki kahin mamdu ne mausam kharaab ghoshit kar diya to ? main chaah rahaa tha ki mamdu kahe, sahab isse koi farak nahin padataa.’ 
 mazdoor main duusare kii aantarik ichha jaan sakane kii adbhut shakti hoti he. ek kshan ke liye usne apane saathi ghodevaalon kii ore dekha, uski michamichaati aankhon kii khamoshi main jis bhaavana kaa bodh tha, use usne pahachaanaa or matlab samajhakar naak malate hue bolaa, ‘nai saab, isse koi farak nahin padataa.’ maine apane man kaa utavlaapan chhipate hue usee par ahsaan ladaa, ‘tum kehete ho to thik he chalo !’ 
 ‘halki barish main mouj rahegaa saab ! aapako aaraam milegaa.’ mamdu mere ahsaan ko utaarata hua bistar lapetane ke liye bheetar ghus gaya. tabhi ira ke hotel kaa bos chaay lekar aa gaya, uske peeche-peeche ek mazdoor peeth par ira kaa bistar laade hue bhaaluu kii tarah jhumata hua ghodon ko paas pahunch rahaa tha. 
 maine jab tak chaay pi tab tak saamaan dhonevaala khachchar taiyaar ho gaya tha. main camera latakaakar or apane tamboo ke chaukeedaar ko hidaayaten dekar elpine hotel kii ore chal diya. ghodevaale se neeche sadak par milane kii baat kah di thi. ujaalaa acchhee tarah fail chukaa tha. ira hotel ke chote-se phatak kaa sahaara liye khadi thi, kuchli hui ghaas main uske pair chhipe the. 
 tum yahaan khadi ho, main vahaan intjaar kar rahaa tha. paas pahunchate hue maine kaha, or vah mere kandhe se sat gai thi. uske sudaul reshmi kandhon par haath rakhte hi ungliyaan chaaron ore se apane-aap simtane lagati thim. or kandhe se kuch neeche peeth par ve swatah sadsi kii tarah band ho jaati thim. ira kaa sharir lahar kii tarah siharataa or vyarth mukti kii saar-hin cheshtaa ankhon main aakar puuchhati, kya ? or unamem jhaankate hue prashn or uttar ek hi bindu par aakar mil jate. prashn or uttar se pare ek sahaj cheshtaa or usase utpann ek mohak prakriya-bhari sweekruti. 
 ghodevaale kolhai ke raste par khadey hamaara intajaar kar rahe the. ek-pine hotel se utarate hue pahalgam kii choti-si basti railwayard kii tarah lagati. khaas sadak ke kinare lakdi ke makaanon kii qatari railgadee kaa tarah khadi thi. raat-bhar buji battiyaan jal gai thim or liddar nadi kaa shor bad gaya tha. 
 khalsa hotel ke kuch log saath chalanevaale the, unka kya hua ? ira ne poocha. main unka saath chahta bhi tha, aasaani se samajha diya, ve aate rahenge, ham jaldi chal rahe hai. dak bangale main aaraam kii jagah mil jaaegi....maine ek raat aadu ke dak bangale main rukne kaa program banaaya he or ek raat liddervat ke dak bangale main, uske baad kolhai ! thik he na ? 
 pehle kahin pahunche bhi ! ira ne kaha to mere man kii baat foot padi, tumne bistar bekaar liya....mere paas sab chizein extra hai. is baat main meraa kuch aashay tha. lekin ira ke chehre par kahin bhi sankoch nahin tha. na jane kyon, saamaanya striyon kii bhanti aisi baton par usamen koi halchal nazar nahin aati thi, jaise kuch bhi anuchit na ho. vah stri-purush kii in tamaam choti-choti saamaajik or naitik dharanaonko badi saralata se nakaar detii thi, jinhen main mahatvapurn samajhataa tha. isse mujhe bal miltaa, main or khulata, ira or unmukt ho jaati. maine apni paint kii jeb se lemondraps nikaalkar uski ore badaye. ek munh main daalkar do-teen baar chuskar usne phenkate hue kaha, kahaan se uthaa laae.... saunf or daniyaavaale, munh kaa zaayaka bigaad diya. 
 toffi duun ? kehete hue maine jaan-boojhkar aadhi toffi daant se kutar lee or aadhi uski ore badhata hua bolaa main jaanata tha, isliye letaa aayaa. or uske uttar main ira ne sahaj bhav se munh kholkar ilichi dikhaa di, main ilichi kha rahi hum, aap hi khaaie ise ....sunakar mujhe apni galati kaa pataa chalaa or sankoch se gad gaya. or ira kii upree sahajata se jitna badhaava miltaa tha, vah kshan-bhar main uski bhitari sahajata se vyarth ho jaataa tha. vah upar se jitani nibasancoch, mukt, nirbandh dikhti thi, shaayad andar se utani hi sankochashil, paramparanuragi or bheeru bhi thi. 
 raat bade badal the, lagata tha chalanaa nahin ho paaegaa. maine ira kii manahosthiti kii thaah paane ko baat badal di thi, vah rahasmay-si lagati thi aise avasaron par. machhlee kii tarah baar-baar phisal jaati..... kshan do kshan haathon main tikti or sarak jaati, din–raat sapanom kii baaten karti.... 
 srinagar main dal par saiyr karte hue kalpanasheel darshanik kii tarah aadhi ankhen mundate hue usne kaha tha-prakruti main jo yah jungleepan he, tilak, yah bhi kitna khubasurat he....main vahashiyon kii tarah jeena chaahati hum....prakruti ke is jungleepan kii tarah ! kabhi-kabhi sochati hum....assam kii junglee jatiyon main hi meraa janm hota. banpaakhiyon ke pankhamukut lagaakar gumti !...kehete-kehete usne puri ankhen kholkar ek pal kii khamoshi ke baad kaha tha, deodaar dekhe hai ? man karata he nangi chattaanon ke bich deodaaron kii tarah ug sakuun. bas, yahi rahun. tufaani hawaae mujhe jhinzod jaaen, barish main sihar-siharkar bhigun or nangi baahe pasarkar baraf kaa swaagat karun....
 baat sunakar main bade vyaavhaarik dhang se muskaara diya tha. apane prati upeksha kaa bhav sahan na kar pai thi. boli-nasamajhon kii tarah hansate kya ho ? murde nahin soch sakate yah sab. uski awaz main tezi thi or vah kahati ja rahi thi-dal ke teen ore khadi ye pahadiyaan tumhen nahin pukaaratin ! is chikani chattaanon par chadhakar inhen rond daalane kii ichha nahin hoti, kaise aadmi ho tilak ? shikare main baithe-baithe dal ke jal ko bacchon kii tarah uchhalte hue vah bolti ja rahi thi, iske tal tak pahunchakar pani ulichane ko man hota he. sivaar ke jaal main funskar tadafdane main kitna sukh hoga. yaa us kamalvan main ghus paduun, use rond daalun.... kamalnaalon ko tod-marodakar bikher duun, dal ke pani ko gandala kar duun...
 us par maine use bahut gahari nazaron se dekha tha, baanh main padi chudiyaan sarkaane kaa upkram karte hue uski baanh par pehali baar haath rakhaa tha. ira kii twachaa main khinchaav tha. uskaa rome-rome bhabhar aayaa tha, jaise ret ke kan uske sharir par chipak gayi hon. uski aankhon main umas thi or honton par maadak suukhaapan. uske sharir kaa sara ras nichudakar kahi bheetar samaa gaya tha. ruukhaa tan sukhi tahani kii tarah kadaa tha, par aisa kadaapan jo ungali ke ishaare-maatr se chataakh se tut jaae. maine uski peeth par haath rakh liya tha. ira vaise hi chashmaashahee kii pahadiyaan dekhati rahi. vaataavaran badalane ke liye maine bahut mulymiyat se kaha, ‘tum ek juthi zindagi kii kalpana main pareshaan ho. tum ek galat mode par mud gayi, isliye ab tum zindagi jeena nahin use tod-marod dena chaahati ho...’ 
 ira ne apni kaali-kali aankhon se meri taraf dekha, badami putliyon main jaale kii tarah maheen taar chamak rahe the or kendra kaala drushtibindu moti kii tarah jhalmala rahaa tha. uski barauniyon ke bal contile taar kii tarah khadey the. na jane kyon mujhe un ankhon ko dekhakar ki jaise sari galati inhinki ho....ira kii soundaryapurna jeevani ko biawan main ghaseet laane kaa dosha in vahashi aankhon kaa he. usee se prerit hokar maine kaha, is tarah tum tut jaaogi. aadmi-aadmi ke rishte isi tarah pahaad bane khadey rahenge, uskaa pyaar pani kii tarah laharaata rahegaa or camel isi tarah khilte rahenge....or main apni bhavukta kii rau ko pahachaanate hi chup ho gaya tha. 
 kuch der shikare par hi udhar-udhar ghumkar ham nehru park main chale aae the. shaam thi, isiilie bheed bad rahi thi. nav-vivaahit jode roshni se idhar-udhar railingon yaa jhaadiyon ke paas andhere main khadey the. meraa man ho rahaa tha ki ira ko lekar udhar railing ke paas chalaa jaaun, jahaan apekshaakrit andhera tha. itani nikatataa main mahasoos karne bhi laga tha. 
 ira kaa haath pakadakar main us andheri railing kii ore chal diya tha. aisi jagahen algaav dikhaane kii hoti bhi nahin, kyonki in jagahon par sanskaar bhi aisa hota he. railing par jhuke-jhuke dal ke pani main roshni ke chamakdaar sanpon ko laharaakar neeche kii ore jate hue dekhakar ira ne poocha tha, tilak, tum kab tak rukoge yahaan ? 
 kashmir main ? maine baat saaf karke kaha, jab tak kaho. 
 ira ne baat aage nahin badhaai. mujhe kuch bura-sa laga. pichley paanch dinon se main isi kashmakash main tha. itani nikatataa ke baavjood hamaare vyaktigat tad ke pedo kii tarah alag-alag khadey the; jab bhi baat karata to ira apana purana kissa sunaane lagati-assam kii un bastiyon main rahanaa bahut khatarnaak he...khidki par khadey hote dar lagata tha. na jane kab goli shishe ke paar se chaati main ghus jaae. ...aise hi achaanak unki maut hui thi. doctorl kaa pesha hi aisa he, raat-biraat bhi janaa padataa he. 
 main bhala kya kahata ! uske pati kii mrityu ke prati ankhon se samvednaa hi prakat kar saktaa tha. vaise ira kii chetana par uske pati kii is akasmik mrityu kaa koi bheeshan prabhaav hua ho, mujhe us vakt tak nahin laga tha. is vakt jo chota-sa sawaal karke ira khamosh ho gai thi, usase mujhe uljhan ho rahi thi. vah chupchaap chaaron ore ke drishyon ko dekh rahi thi. shankaracharya kii pahari par jalataa balb mandir jinaki thos parachhaaiyaan pani ko kaala kar rahi thim. bain ore hariparvat, or in sabake bich failaa hua dal kaa nila jal. us pani main nahaate hue bent ke ped or sataha par barchhiyon kii tarah nikle hue pets ke sire. tairte hue khet or is aapaar soundarya-raashi ke bich paas khadi hui ira. lekin sab bebasii ke kram main aabaddh tha... sachmuch is tarah main nahin rah paaungaa...yah pani kii aag...yah jhulason ! yaa to isamen kudana hoga yaa is agni-desh se bhaagna hoga...ira kii peeth mere saamne thi....paan kii shakl main taraashi hui maance kii naram chattan. or tab, nahin jaanata kaise, uske juude ke neeche gardan par mere tapate hue hont the...dhule hue kesho kii thandak palkon se ankho par utar gai, snigdh sheetaltaa, banghaas kii bhini gandh....madhunabhi par rakhe hue adharon kaa asal astitv...yaa os se bhiige camel par rakhi hui chetan par madahosh indriyaan, pankhudiyon kii naram sheetaltaa or paraag kii bhini-bhini gandh.....tabhi kamalpankho-si rengti hui uski ungliyaan mere kaan par thartharaai thim. kaan bhar aae, jaise badhir ho gaya tha us pal...uski ungaliyon ne mere baalo ko buree tarah khinchaa tha or kaanpakar uski pakad dhili ho gayi thi.....or kahin hawa ke saath pratidhwanit hote shabdon kii maun jhankaar chaaron ore samaa gai thi...
 bahuton ne pukaara tha mujhe, par aisa chumbakeey par nirpeksh aashay shaayad kabhi bhi kisi kaa nahin tha. vah kamalnal kii tarah railing par jhuk gai thi, kuch der baad apane baalo ko jhatkaarte hue boli thi, shikarevaale ko bulaao, ab chalenge. 
 baandh par aakar ham utar pade the. jab tak main apana parsha nikaalun tab tak ira ne maanjhi kii hatheli par das kaa note thama diya tha. main sakuchaata hi rah gaya. maanjhi dopaher se saath tha, jab tak vah ham logon ke rishte ko jaanane kii koshish kare, tab tak ira ne use aashcharyapurna sthiti se ubaar liya, boli, sahab ko pehle pul tak pahunchaa aao, inako udhar janaa he, apane hotel main...
 ira aise hi asambaddh ho jaati he. mujhe yah apmaan khal gaya tha, lekin ira yah sab aisi sammaan-bhaavana se karti thi ki sahaj hi avhelnaa karne kaa saahas nahin ho paata tha. jab vah is tarah apane ko kaat-chhaantkar alag khadaa kar leti to uske sharir ke tanaav se tej kii rashmiyaan viksit hotin, jinamein apmaan kaa kshudrata kaa bodh ho sakna sachmuch asambhav ho jaataa. ‘pal-pal parivartit prakruti vesh’ sach, bilkul aisi hi thi, ira ! 
 or munh main ilaychi dikhaakar usne aisi hi thes pahunchaai thi, jo mere man kii choti-si baat ko khandit karke aatm-bhartsana se bhar gai thi. ham donon chupchaap ghodevaalon kii taraf bad rahe the. ghodevaale safar par jane ke liye vahaan jamaa ho rahe the, jahaan se aadu-kolhai or chandanwari kaa rasta katataa tha. ham abhi pahalgam ke muhane par hi the. 
 ek awaz sunakar ham donon ne hi us ore dekha, main us aadmi ko nahin pahchaan paaya-surat saaf dikhaai pad rahi thi. vah ghoda daudata hua aayaa tha. ruukhe mote-mote bal, pusht bharaa hua sharir. mote-mote saaf taraashe hue oth. canpatiyon par maansalata kuch adhik thi. vah or paas aayaa to maine gaur se dekha-daanedaar regmal kii tarah khurdari munh kii khaal, koyale kii maheen kaniyon-si badi hui dadhi or moonchhen. maine is aadmi ko bhi kabhi nahin dekha tha. tabhi ira bol padi, are solanki, idhar kahaan ? 
 chandalwari se waapas aa rahaa hum, sheshnag gaya tha. tum kidar...? us solanki ne poocha, tab tak uske ghode ke paas pahunch gai thi. vah neeche khadi solanki ko is tarah taak rahi thi jaise koi vijayi rajput waapas aayaa ho. 
 uski yah baat sunakar meraa man hua ki kahuun-acha to main chalata hum. par main khamosh khadaa solanki ke ghode ko takata rahaa jo abhi haaf rahaa tha. solanki ne ghode se kudakar raasein chhodte hue dastaane utaare or overkot kii jeb se pipe nikaalkar tambaaku bharne laga. pipe bharte-bharte vah bolaa, hamaara ghodevala kah rahaa tha, sahab abhi sardi he; der se chalenge...phir ghode kii ore dekhte hue bolaa, kahata tha, agar aap is pahari raste par ghoda daudaayenge to taang saaf tut jaaegi...yah fouj kaa nahin, vizitor log ke vaaste poni he poni. poni shabd par usne jor diya tha or hansaa tha phir pipe jalaate hue bolaa tha, taang kya khur tak nahin tutaa. kehete hue usne apane faujee boot se ghode ke takhne par jor se waar kiya. ghode ne chot se tilamila kar teen-chaar baar aise taang uthaai jaise sarakas main salaam kar rahaa ho. pipe abhi jala nahin tha, uski tambaaku dabaate hue solanki phir bolaa tha, aana to kal shaam hi tha, ek raat chandalwari main ruk gaya. subah uthakar main bhaag aayaa, khachchar vaala or iskaa maalik peeche aa rahaa he. kehete hue rukkar usne phir pipe sulgaaya or nathunon se dhuen kii patali dhar nikaalte hue bolaa, haa, haa kaho to kolhai chaluun ? or tab usne pehali nazar mujh par daali thi. ira ko meri upasthiti kaa jaisaa aksmaat gyaan hua to ekadam chaunkkar boli, are ye mistar tilak hai or aap major solanki. 
 solanki ne lapakar haath milaayaa. kaaphi jor, usne meraa haath daboch liya tha. badi shaleenta se chhudaate hue maine kaha tha, abhi aap chandalwari se aa rahe hai, thake honge. 
 ira kii drushti main sahmati or asahmati donon hi thim ki kash lekar dhuaan ugalate hue solanki ne kaha, nahin, nahin, bilkul nahin. or dhuaan uske chaaron ore aise lipat gaya tha, jaise usne paardarshee plastic kaa momjama odh liya ho. ijipsian tambaaku kii mithi-mithi gandh uske overkot se foot rahi thi. uske baari-baari juute os se bhiige the.
