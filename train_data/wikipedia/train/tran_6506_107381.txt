 holi bharat ke sabase puraane parvon main se he. yah kitna purana he iske vishay main thik jaankaree nahin he lekin iske vishay main itihaas puraana va sahitya main anek kathaayen milti he. is kathaon par aadhaarit sahitya or filmon main anek drushtikonon se bahut kuch kehane ke praytn kiye gaye hai lekin har katha main ek samanta he ki asaty par satya kii vijay or duraachaar par sadachaar kii vijay or vijay ko utsav manaane kii baat kahi gai he.
 holi kaa tyohaar radha or krishna kii paavan prem kahani se bhi juda hua he. vasant ke sundar mausam main ek duusare par rang daalana unki lila kaa ek ang mana gaya he. mathura or vrindavan kii holi radha or krishna ke isi rang main dubi hui hoti he. barasaane or nandagaanv kii lathmaar holi to prasiddh he hi desh videsh main shrikrishna ke anya sthalon par bhi holi kii parampara he. yah bhi mana gaya he ki bhakthi main duube jigyaasuon kaa rang bahya rangon se nahin khelaa jaataa, rang khelaa jaataa he bhagavannam kaa, rang khelaa jaataa he sadbhaavna badhaane ke liye, rang hota he prem kaa, rang hota he bhav kaa, bhakthi kaa, vishwaas kaa. holi utsav par holi jalaai jaati he anhakaar kii, aham kii, vair dwesh kii, irshyaa matsar kii, sanshay kii or paaya jaataa he vishuddh prem apane aradhy kaa, pai jaati he krupa apane thakur kii.
 shiv or parvati se sambandhit ek katha ke anusaar himalay putree parvati chaahati thim ki unka vivaah bhagwaan shiv se ho jaye par shivaji apni tapasya main leen the. kaamdev parvati kii sahaayta ko aae. unhone pushp baan chalaaya or bhagwaan shiv kii tapasya bhang ho gayi. shivaji ko bada krodh aayaa or unhone apni teesri aankh khol di. unke krodh kii jwaala main kaamdev kaa sharir bhasma ho gaya. phir shivaji ne parvati ko dekha. parvati kii aradhana safal hui or shivaji ne unhen apni patni ke rup main sweekaar kar liya. is katha ke aadhaar par holi kii aag main vaasanamak aakarshan ko pratikatmak rup se jala kar sachche prem kii vijay kaa utsav manaaya jaataa he. ek anya katha ke anusaar kaamdev ke bhasma ho jane par unki patni rati ne vilaap kiya or shankar bhagwaan se kaamdev ko jivit karne kii guhaar kii. ishwar prasann hue or unhone kaamdev ko punerjeevit kar diya. yah din holi kaa din hota he. aaj bhi rati ke vilaap ko lok sangeet ke rup me gaaya jaataa he or chandan kii lakdi ko agnidan kiya jaataa he taaki kaamdev ko bhasma hone me pidaa naa ho. saath hi baad me kaamdev ke jivit hone kii khushi me rango kaa tyohaar manaaya jaataa he.
 holi kaa tyohaar prahlaad or holikaa kii katha se bhi juda hua he. vishnu puraana kii ek katha ke anusaar prahlaad ke pita daityaraj hiranyakashyap ne tapasya kar devataaon se yah vardaan praapt kar liya ki vah na to prithvi par maregaa na akaash main, na din main maregaa na raat main, na ghar main maregaa na baahar, na astr se maregaa na shastr se, na maanav se maaregaa na pashu se. is vardaan ko praapt karne ke baad vah swayan ko amar samaj kar naastik or nirankush ho gaya. vah chahta tha ki unka putr bhagwaan narayan kii aradhana chhod de, parantu prahlaad is baat ke liye taiyaar nahin tha. hiranyakashyapu ne use bahut si pranantak yatnaayen deen lekin vah har baar batch niklaa. hiranyakashyap kii bahan holikaa ko yah vardaan praapt tha ki vah aag main nahin jalegi. atah usne holikaa ko aadesh diya ke vah prahlaad ko lekar aag main pravesh kar jaae jisase prahlaad jalakar mar jaae. parantu holikaa kaa yah vardaan us samay samaapt ho gaya jab usne bhagwaan bhakt prahlaad kaa vadh karne kaa praytn kiya. holikaa agni main jal gai parantu narayan kii krupa se prahlaad kaa bal bhi bankaa nahin hua. is ghatana kii yaad main log holikaa jalaate hai or uske ant kii khushi main holi kaa parv manaate hai.
 kansa ne mathura ke raja vasudev se unka rajya chhinakar apane adheen kar liya swayan shaasha banakar atyachaar karne laga. ek bhavishyavaanee dwaara use pataa chalaa ki vasudev or devaki kaa aathvaan putr uske vinaash kaa kaaran hoga. yah jaanakar kansa vyakul ho uthaa or usne vasudev tathaa devaki ko karagaar main daal diya. karagaar main janm lene vaale devaki ke saat putron ko kansa ne maut ke ghat utaar diya. aathven putr ke rup main krishna kaa janm hua or unke pratap se karagaar ke dwaar khul gaye. vasudev raaton raat krishna ko gokul main nand or yashoda ke ghar par rakhkar unki navjaat kanya ko apane saath lete aae. kansa ne jab is kanya ko maarna chaha to vah adrishy ho gai or akashwani hui ki kansa ko maarane vaale to gokul main janm le chukaa he. kansa yah sunakar dar gaya or usne us din gokul main janm lene vaale har shishu kii hatya kar dene kii yojana banaai. iske liye usne apane aadhin kaam karne vaali putana naamak rakshasi kaa sahaara liya. vah sundar rup bana sakati thi or mahilaon main aasaani se ghulmil jaati thi. uskaa kaary stanpan ke bahaane shishuon ko vishpan karana tha. anek shishu uskaa shikaar hue lekin krishna uski sachai ko samaj gaye or unhone putana kaa vadh kar diya. yah phalgun poornima kaa din tha atah putanavadh kii khushi main holi manaai jane lagi.
 raja pruthu ke samay ke samay main dhundhi naamak ek kutil rakshasi thi. vah abodh baalkon ko kha jaati thi. anek prakaar ke jap-tap se usne bahut se devataaon ko prasann kar ke usne vardaan praapt kar liya tha ki use koi bhi devtaa, maanav, astr yaa shastr nahin maar sakegaa, naa hi us par sardi, garmi or varsha kaa koi asar hoga. is vardaan ke baad uskaa atyaachaar bad gaya kyon ki usko maarna asambhav tha. lekin shiv ke ek shaap ke kaaran bacchon kii sharaarton se vah mukt nahin thi. raja pruthu ne dhundhi ke atyaacharon se tang aakar raajpurohit se usase chhutkaaraa paane kaa upaay poocha. purohit ne kaha ki yadi phalgun maas kii poornima ke din jab na adhik sardi hogi or na garmi sab bachche ek ek lakdi lekar apane ghar se nikalen. use ek jagah par rakhen or ghaas-phoos rakhkar jala den. unche swar main taaliyaan bajaate hue mantra padhein or agni kii pradakshina karen. jor jor se hansen, gaayen, chillaayen or shor karen. to rakshasi mar jaaegi. purohit kii salaah kaa paalan kiya gaya or jab dhundhi itane saare bacchon ko dekhakar agni ke sameep ai to bacchon ne ek samooh banaakar nagaade bajaate hue dhundhi ko gheraa, dhul or keechad phenkate hue usko shorgul karte hue nagar ke baahar khaded diya. kehete hai ki isi parampara kaa paalan karte hue aaj bhi holi par bachche shorgul or gaanaa bajaanaa karte hai.
