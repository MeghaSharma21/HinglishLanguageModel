 kunwar narayan kaa janm 19 sitambar 1927 ko hua. nai kavita andolan ke shashakt hastakshar kunwar narayan agyeya dwaara sampadit teesraa saptak ke pramukh kaviyon main rahe hai. kunwar narayan ko apni rachanashiltaa main itihaas or myth ke jariye vartmaan ko dekhne ke liye janaa jaataa he. kunwar narayan kaa rachana sansar itnaa vyapak evam jatil he ki usko koi ek naam dena sambhav nahin. yadhyapi kunwar narayan kii mul vidha kavita rahi he par iske alaava unhone kahani, lekh va samikshaon ke saath-saath cinema, rangamanch evam anya kalaon par bhi bakhubi lekhnee chalaayi he. iske chalate jahaan unke lekhan main sahaj sampreshniyata ai vahiin ve prayogdharmi bhi bane rahe. unki kavitaaon-kahaniyon kaa kai bhartiya tathaa videshi bhashaaon main anuwaad bhi ho chukaa he. ‘tanaav‘ patrika ke liye unhone kawaphi tathaa brorkhes kii kavitaaon kaa bhi anuwaad kiya he. 2009 main kunwar narayan ko varsh 2005 ke liye desh ke sahitya jagat ke sarvocch sammaan gyanpith puraskaar se sammanit kiya gaya.
 unhone inter tak kii padhai vigyaan vishay se kii lekin aage chal kar ve sahitya ke vidhyaarthee bane or 1951 main lakhanu vishvavidhyalay se angrezi sahitya main em.e. kiya. ve uttar pradesh ke sangeet naatak academy ke 1976 se 1979 tak up peethadhyaksh rahe or 1975 se 1978 tak agyeya dwaara sampadit masik patrika nayaa pratik ke sampadak mandal ke sadsy bhi rahe. pehle maan or phir bahan kii asamyik maut ne unki intaraatma ko jhakzor kar rakh diya, par tut kar bhi jud janaa unhone sikh liya tha. paitruk rup main unka car kaa vyavsaay tha, par iske saath unhone sahitya kii duniya main bhi pravesh karnaa munasib samajha. iske peeche ve kaaran ginate hai ki sahitya kaa dhandha na karnaa pade isliye samaanaantar rup se apana paitruk dhandha bhi chalaanaa uchit samajha.
 em0em0 karne ke thik paanch varsh baad varsh 1956 main 29 varsh kii aayu main unka pratham kavy sangrah chakravyuuh naam se prakashit hua. alp samay main hi apni prayogdharmita ke chalate unhone pachaan sthapit kar lee or natijan agyeya ji ne varsh 1959 main unki kavitaaon ko kedarnath singh, sarveshwar dayaal saxena or vijayadev narayan saahi ke saath ‘teesraa saptak‘ main shaamil kiya. yahan se unhen kaaphi prasiddhi mili. 1965 main ‘aatmajayi‘ jaise prabandh kavy ke prakaashan ke saath hi kunwar narayan ne aseem sambhaavnaaon vaale kavi ke rup main pahchaan bana lee. phir to aakaaron ke aasapaas, parivesh : ham-tum, apane saamne, koi doosraa nahin, in dinon, aaj or aaj se pehle, mere saakshaatkaar or haal hi main prakashit vajashrava ke bahaane sahit unki tamaam kritiyaan ain.
 kunwar narayan hamaare daur ke sarvshereshth sahityakar hai. unki kavyayatra 'chakravyuuh' se shuru hui. iske saath hi unhone hindi ke kavy pathakon main ek nai tarah kii samaj paidaa kii. unke sangrah 'parivesh ham tum' ke madhyam se maanviya sambandhon kii ek viral vyakhya ham sabake saamne ai. unhone apane prabandh 'aatmajayi' main mrityu sambandhi shaashvat samasya ko kathopanishad kaa madhyam banaakar adbhut vyakhya ke saath hamaare saamne rakhaa. isamen nachiketa apane pita kii ajna, 'mrity ve twa dadamiti' arthath main tumhen mrityu ko detaa hoon, ko shirodharya karke yama ke dwaar par chalaa jaataa he, jahaan vah teen din tak bhookha-pyaasa rahakar yamraj ke ghar lautne kii pratiksha karata he. uski is sadhana se prasann hokar yamraj use teen vardaan maangane kii anumati dete hai. nachiketa inamen se pehla vardaan yah maangata he ki uske pita vajashrava kaa krodh samaapt ho jaae. nachiketa ke isi kathan ko aadhaar banaakar kunwar narayanji kii jo kriti 2008 main ai, 'vajashrava ke bahaane', usamen unhone pita vajashrava ke man main jo udwelan chalata rahaa use atyadhik satvik shabdaawalee main kavyabaddh kiya he. is kriti kii viral visheshta yah he ki 'amoort'ko ek atyadhik sookshm samvednaatmak shabdaawalee dekar nai utsaah parakh jijeevishaa ko vaani di he. jahaan ek ore aatmajayi main kunvaranarayan ji ne mrityu jaise vishay kaa nirvachan kiya he, vahiin iske thik vipareet 'vajashrava ke bahaane'kriti main apni vidhayak samvednaa ke saath jivan ke alok ko rekhaankit kiya he. yah kriti aaj ke is barbar samay main bhatakati hui maansikta ko na keval raahat detii he, balki yah prerana bhi detii he ki do pidiyon ke bich samanvay banaae rakhane kaa samajhadaar dhang kya ho saktaa he.
 kavita sangrah - chakravyuuh, teesraa saptak ,parivesh : ham-tum, apane saamne, koi doosraa nahin,in dinon, kavita ke bahaane,.khand kavy - aatmajayi or vajashrava ke bahaane .kahani sangrah - aakaaron ke aasapaas .samiksha vichaar - aaj or aaj se pehle, mere saakshaatkaar, sahitya ke kuch antarvishyak sandarbh .sankalan - kunwar narayan-sansar 2002,kunwar narayan upasthiti, kunwar narayan chuni hui kavitaayen, kunwar narayan- pratinidhi kavitaayen 
 gyanpith ke alaava kunwar narayan ko sahitya academy puraskaar, vyas sammaan, kumaar aashaan puraskaar, premchand puraskaar, rashtriya kabir sammaan, shalaka sammaan, medal of warsaw uniwarsity, poland or rome ke anterrashtriya premio ferenia sammaan or 2009 main padmabhushan sammaan se sammanit kiya gaya.
