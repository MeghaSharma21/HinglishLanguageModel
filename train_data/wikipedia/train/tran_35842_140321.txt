 katrina kaiff ek britani bhartiya abhinetri or model hai jo mukhya rup se hindi film jagat main kaam karti hai, haalanki unhonen kuch telugu or malayalam filmon main bhi kaam kiya he. bharat kii sabase adhik paarishramik paane vaali abhinetriyon main se ek hone ke saath-saath, katrina ko sabase aakarshak hastiyon main se ek ke rup main media main uddhrut kiya jaataa he.
 ek safal modelling karier ke baad, 2003 main katrina ne vyavsaayik rup se asafal film boom main ek bhoomika ke saath apane abhinay kariyar kii shuruyaat kii thi. falswaroop vah ek telugu hit film, romantic kamedi malliswari main dikhaai di. caff ne baad main romantic kamedi maine pyaar kyun kiya or namaste landan ke saath bollywood main vyavsaayik safalataa arjeet kii, jinamein se baad vaali ke liye unke abhinay kii prashansa hui. iske baad unki kuch or safal filmein ain jaise partner, welcome, singh iz king.
 2009 main ai film new york jiske liye unhen filmphere main sarvshereshth abhinetri puraskaar kaa namakan mila, ne unke kariyar ko nayaa mode diya. vah baad main raajnneeti, zindagi na milegi dobaaraa, mere brother kii dulhan or ek tha tiger jaisi hit filmon main or adhik pramukh bhoomikaaon main dikhin. wo dhooma 3 main sankshipt bhoomika main dikhin jisane bhartiya filmon main sabase zyaada kamai kii thi. apane abhinay kaushal ke liye samikshakon se mishrit samikshaayen praapt karne ke baavjood, unhonen apane aap ko hindi filmon main vyavsaayik rup se ek safal abhinetri ke rup main sthapit kiya he.
 abhinay ke alaava, katrina stage sho or award kaaryakramon main bhaag leti hai. vah vishesh rup se apane nijee jivan ke bare main sangrakshit rahane ke liye jaani jaati hai, jo vyapak rup se media jaanch kaa vishay rahaa hai.
 katrina kaiff kaa janm 16 july 1984 ko hong cong main, turakotte kul naam ke saath hua tha. katrina ke mutabik, unke pita mauhammad kaiff britani karobaari hai jinke purvaj kashmir se aayen the or unki maan angrez vakil or daan kaaryakarta he. inke saat bhai-bahan hai-teen badi bahan, teen choti bahan or ek bada bhai jiskaa naam maaikel he. katrina jab bahut choti thi tabhi unke mata-pita kaa talaak ho gaya tha or unke mata pita alag ho gaye the. katrina or unke bhai-bahan ko unki maan ne hi paala or padhaayaa.
 katrina kii maan saamaajik kalyaan sansthaanon se judi hui thim jiske kaaran unhen kai deshon main janaa padataa tha. katrina ke janm ke baad, unka parivaar kuch din china main rahaa phir japan main. vahaan se france jab wo aath saal kii thi, phir wo kuch-kuch maheenon ke liye kabhi switzraland to kabhi poland to kabhi belgium or anya europea desh main rahe. baad main wo apane parivaar ke saath hawaii main raheen jahaan unka paalan poshan hua or ant main apni maan ke swadesh england. vahaan par 3 saal rahane ke baad wo bharat aa gayi or apana kul naam apane papa kaa kar liya kyonki unhen lagata tha kii bhartiya unki maan kaa naam dhang se bol nahin paayenge. british naagarik ke rup main, vah ek rojgaar visa par bharat main kaam karti he.
 katrina ne chaudaa varsh kii umr main hawaii main ek saundarya pratiyogita jiti thi tabhi se wo modelling kar rahi hai. baad main unhen model ke rup main apana pehla kaam mila, ek jewelri company kaa vigyaapan. phir ve landan main peshewar modelling karne lagi jahaan unhone kai swatantra model agenciyon ke liye kaam kiya. yaheen par ek fishan sho main film nirmaataa kaijad gustad kii nazar un par padi jinhonen unhen apni film boom main ek kirdaar kaa prastaav diya jo tikat khidki par ondhe munh giri. bharat main shooting ke dauraan unhen anya kai prastaav milane lage to unhonen bharat main hi rahane kaa faisla kiya. vah jald hi ek safal model ban gayi or unhonen kai pramukh companiyon ke vigyaapan kiye jaise coca cola, alji, fevikol or samsung. lekin film nirmaataa bhashaai kamiyon ke kaaran unhen kaam dene main hichakate the. iske baad unhone hindi kakshaon ke madhyam se apni hindi sudhaarney par kaam karnaa shuru kiya.
 apni pehali film kii asafalataa ke baad unhonen malliswari naamak ek telugu film kari. is film ke liye unhen kathith taur 75 lakh mili jo us samay dakshin film udyog main kisi abhinetri ko mila sabase zyaada mehtaanaa tha. apane abhinay ke liye unhen nakaaratmak samiksha mili, haalanki film aarthik rup se safal rahi.
 agle saal wo ram gopal verma kii film sarkaar main abhishek bachchan kii premika bani, jo kaafii chota role tha. uske baad wo hindi filmon main pehali baar kisi mukhya bhoomika main david dhawan kii maine pyaar kyun kiya main dikhi, jisamen unke saath salmaan khan, suhel khan or sushmita sen bhi pramukh bhoomikaaon main the. film safal rahi or katrina ko film udyog main pahchaan mili. iske baad wo telugu film allari pidugu main ek choti si bhoomika main dikhi.
 2006 main katrina kii jodi akshay kumaar ke saath hamako divaana kar gayi main banaai gai jo aage jaakar kaafii safal rahi. haalanki film ko tikat khidki par utsaahhin pratikriya mili par katrina ke abhinay ko samikshakon ne saraahaa. phir wo balram banaam taradas naamak malayalam film main dikhi jo aarthik rup se safal rahi or unke abhinay ko saraahaa gaya.
 2007 katrina ke liye kaafii acha rahaa, is saal unki chaar film ai jo sab badi hit hui. is saal sabase pehle vipul amritlal shah nirdeshit namaste landan ai jo hit sabit hui or unke abhinay kii bhi tarif hui. katrina or akshay kii jodi kii bhi apaar prashansa hui.
 is saal unki agali film apane ai jisamen wo sahaayak bhoomika main thi, jisamen dharmendra, sanni deol, bobi deol, kiran kher or shilpa shetty bhi mahatvapurn bhoomika main the. apane ke baad wo phir se david dhawan nirdeshit partner main dikhi, jisamen unke saath film main salmaan khan, govinda or lara datta bhi the. 100 karod ke rajasav ke saath film blockbster sabit hui. katrina kii saal kii aakhri film bahu abhinit vailcom thi, jisamen unki jodi akshay kumaar ke saath banaai gai thi or naanaa patekar, mallika sheravat, anil kapur or paresh rawal bhi pramukh bhoomikaaon main the. film ko mili-juli samikshaayen mili, haalanki ye katrina kii lagaataar duusari blockbster bani, duniya bhar main 116 karod kii kamai ke saath. in filmon ke acha pradarshan karne ke baavjood, katrina ke dwaara nibhaae gaye kirdaaron ko samikshakon ne andekha kar diya chunki samikshakon main aam dharna ye thi ki in filmon main "mahilaon ke liye kuch karne ko tha nahin" or katrina apni upasthitiyon main "ek chamak-damak vaali se zyaada kuch nahin thi".
 saal 2008 main unki pehali film abbaas-mastaan kii res thi jisamen saf ali khan, akshay khanna, bipasha basu, anil kapur or samira reddy bhi the. res hit rahi. is se katrina kii safal filmon kii jhadi jari rahi, haalanki unako apane abhinay ke liye mishrit samiksha mili. wo agali baar anis bazmi kii singh iz king main nazar ai, jisamen unki jodi phir se akshay kumaar ke saath banaai gai. duniya bhar main 125 karod kii kamai ke saath, film super hit ghoshit kii gai, isi ke saath katrina kii lagaataar chhathi film tikat khidki par safal rahi. unki saal kii aakhri film yuvaraj tikat khidki par bahut badi vifaltaa thi or unke abhinay ko mili-juli pratikriya mili. samgr rup film ko mili mishrit samikshaon ke baavjood, isaki patakatha ko apni kalatmak yogyata ke karan academy of moshan pikchar arts and sciensej ke pustkaalay main joda gaya.
 is avadhi ke dauraan, katrina kii awaz aksar dabing kalakaaron dwaara dab kii jaati thi, kyonki wo hindi or anya bharatiyon bhashaaon main nipun nahin thi. haalanki katrina is charan par kai safal filmon kii hissaa thi, par film samikshakon ne dhyaan diya ki unke paas zyaada kuch karne ko nahin tha chunki aam taur par unki filmein purush kendrit thi. saath hi unhen apane abhinay kaushal ke liye zyaadaatar nakaaratmak samiksha mili.
 in filmon kii shrankhla ke baad jinamein unhen mahaj unki kubsuurati ke liya gaya tha, katrina dwaara new york main nibhaayaa gaye kirdaar ne unhen abhinay str par pahchaan dilaai film main jon abraham, nil nitin mukesh or irafaan khan bhi the. katrina ke abhinay or film donon ko samikshakon ne saraahaa or film bhi vyavsaayik rup se safal rahi. new york ne katrina ko filmphere main sarvshereshth abhinetri ke liye pehla namakan dilaayaa. unhonen blue film main chemiyo bhi kiya.
 rajkumaar santoshi kii ajab prem kii gazab kahani unki agali film thi jisamen unki jodi ranbir kapur ke saath banaai gai thi. film safal rahi or katrina ke abhinay ko bhi saraahaa gaya. unki saal kii aakhri film priyadarshan kii bahu abhinit de danaa dan thi, jisamen unke saath akshay kumaar, sunil shetty, paresh rawal, samira reddy or neha dhoopiya bhi the.
 2010 main prakaash jha kii raajnneeti unki pehali film thi. film, jisamen unke saath ranbir kapur, ajay devgan, arjuna rampal, naanaa patekar or manoj bajpeyi jaise kalakaar the, jisaki kahani mahabharat se prerit thi. film or katrina ke abhinay ko adhiktar saraahaa gaya. 140 karod ke sangrah ke saath film blockbster bani. wo akshay kumaar ke saath farah khan kii film tismar khan main bhi dikhi. film ko mili baari buree samikshaayen or media main nakaaratmak dharna ke baavjood, film tikat khidki par safal rahi. katrina ke pradarshan ko saraahaa nahin gaya par unke dwaara kiya gaya item number shila kii javaani kii tarif hui.
 2011 main wo ruthik roshan, farhaan akhtar, abhaya deyol or kalki kekalan ke saath zoya akhtar kii zindagi na milegi dobaaraa main dikhi. film tikat khidki par hit ke rup main ubhari, duniya bhar main 153 karod kii kamai ke saath. samikshakon dwaara film ko saraahaa gaya katrina ke abhinay ko bhi saraahaa gaya. jindagi na milegi dobaaraa varsh ke sabase sammanit filmon main se ek thi or usne pramukh bhartiya puraskaar samaaroh main kai sarvshereshth film puraskaar praapt kiye.
 wo agali baar yash raaj films kii mere brother kii dulhan main dikhi imran khan or ali jafar ke saath. katrina ke abhinay or film donon ko saraahaa gaya. katrina ko saraahaa gaya film main ek nayika kendrit bhoomika main dikhne ke liye or vyapaar vishleshkon ne film kii safalataa ke liye pramukh kaaran ke rup main caff ko shrey diya. katrina ko apane pradarshan ke liye filmphere main apana doosraa sarvshereshth abhinetri ke liye namakan mila.
 2012 main, katrina pehali baar agnipath ke liye ek behad lokapriy item geet chikani chameli main dikhin. das dinon tak filmaae gaye is gane main unhen maharashtriya lok nrity, laavni kii style main nrity pradarshan karte dekha gaya. is gane ke bare main katrina ne kaha: "chikani chameli ko sabhi se bahut acchhee pratikriya mil rahi he or is gane par naachne ke liye maine badi mehnat bhi kii he. maine pehle kabhi laavni nahin kii thi. ye gaanaa bahut tej tha. lekin yahi to mere liye chunauti thi ki main is gane par kitni acchhee tarah naach paati hum". iske baad, unhen kabir khan kii jasusi romaanch film ek tha tiger main dekha gaya, jisamen unhone joya naam kii ek iesai agent kaa kirdaar nibhaayaa jise ek bhartiya ro agent ke saath pyaar ho jaataa he. film ko adhakatam sakaaratmak samiksha praapt hui, evam caff ke pradarshan or ection seenon kii saraahna kii gai. salmaan khan ke saath katrina kii jodi ne kai atakalon ko tej kiya or film box offis par behad safal rahi; duniya bhar main 311 karod kii kamai ke saath, ek tha tiger varsh kii sarvaadhik kamai karne vaali film ban gai.
 usee varsh, katrina ne yash chopra kii romance film jab tak he jaan main abhinay kiya, jisamen unhen shahrukh khan or anoushka sharma ke saath chitrit kiya gaya. film main katrina ne mira kaa kirdaar nibhaayaa, jo ki bhagwaan se dua karti he ki agar unka premi coma se bahaar nikal aata he to vah uski jingdi se hameshaa ke liye kahin dur chali jaaegi. is film ko zyaadaatar sakaaratmak samiksha praapt hui; film sameekshak rajeev masand ne likhaa ki "isaki script main kamiyon ke baavjood ye dekhne laayak film he jo aapke andar ke jajbaat baahar le aegi". duusari ore caff ke pradarshan kii samiksha mishrit rahi, bibisi ke film sameekshak arnab banerjee ne likhaa ki "katrina kaa naach ho, unki fitness yaa phir unka khubasurat cheharaa sab kamaal kaa he lekin jahaan baat aati he kisi bhavuk drishy kii katrina vahiin maar kha jaati hai". yah film box offis par hit sabit hui or duniya bhar main 211 karod kii kamai kii.
 2013 main, katrina vijay krishna acharya dwaara nirdeshit ection romaanch film dhooma 3 main aamir khan, abhishek bachchan or udai chopra ke saath ek sarkas kalakaar kii bhoomika main nazar ain. film or katrina kii sankshipt bhoomika ne mishrit samikshaayen aakarshith kin. haalanki, unke hawaii kartabon or nrity kaushal kii prashansa kii gayi. vishwa bhar main 500 karod se adhik kamai ke saath, yah film ab tak kii sarvaadhik kamai karne vaali bollywood film he. wo agali baar 2014 main siddharth anand kii baing baing main dikhi jo hollywood kii nite and de kii rimek he. katrina ne ek bank resepshanist kaa kirdaar nibhaayaa jo ek rahasyamay aadmi se pyaar kar baithti he. film ko or katrina ke abhinay ko nakaaratmak samiksha mili. film vyavsaayik safalataa rahi. 2015 main unki iklauti film phantum rahi.
 2016 main katrina do filmon main dikhin. pehle abhishek kapur kii fitur main jo charles dicans ke upanyaas great expectation par aadhaarit thi. film main aditya roy kapur or tabu bhi the. baad main baar baar dekho main vah siddharth malhotra ke saath nazar ai. donon hi film safal nahin rahi. hindustan ke vishaal thakur ne likhaa: "baar baar dekho main katrina caff lambey samay baad taazgi ke saath dikhaai di hai. unhen dekh aisa lagata he ki unke sir se maano koi boj utar gaya he. apni pichhali film 'fitur' main vah bahut sust or urjavihin lag rahi thim, lekin is film main unhone na keval acha abhinay kiya he, balki kai jagahon par mjedaar thumake bhi lagaae hai."
 vah vartmaan main do filmi pariyojnaon main kaam kar rahi hai- anuraag basu kii kamedi rahasy film jagga jasoos ranbir kapur ke saath or tiger zindaa he jisamen wo phir se zoya kaa kirdaar nibhaayegi.
 katrina kaa nijee jivan media dwaara vyapak reporting kaa vishay rahaa he. vah apane romani jivan ke bare main baat karne ke liye anicchhuk jaani jaati hai, kahati hai "main bahut hi bhavuk insaan hum or mere liye rishte shuru se hi behad nijee rahe hai, mujhe isamen duusare logon kii dakhsandaji bilkul pasand nahin he. aise main rishton ke utaar-chadhaav ke bare main har baar media ko spashtikaran dena main jaruri nahin samajhati." salmaan khan ke saath rishte kii afvaahen pehle 2004 main ubhari, haalanki 2010 main unke brallep ke baad hi katrina ne is rishte ke bare main kuch bolaa, ki yah unka pehla gambhir sambandh tha. brallep ke baavjood, donon ne apni dosti ko banaae rakhaa he or katrina salmaan ko aatmavishvaas dene or unka maargdarshan karne kaa shrey detii hai:
 "salmaan meraa maargdarshan karne ke liye hameshaa upasthit rahete the kyonki main filmodyog ke vishay main kuch nahin jaanati thi. salmaan shuruyaat se hi kehete the ki mujhe is udyog main safalataa milegi or unki yah baat hameshaa mere dimag main rahi."
 aisa kaha gaya ki yah brallep kaa kaaran ajab prem kii gazab kahani kii shooting ke dauraan ranbir kapur or katrina kii badhati nikatataa thi. haalanki, isapar katrina or ranbir donon ne inkaar kar diya tha, par unke rishte kii prakruti bade paimaane par media dwaara chaanbin kii gai thi kyonki vah donon alag alag logon ke prem sambandh main shaamil the. agast 2013 main, ibisa main chhuttiyaan manaa rahe ranbir or katrina kii antarang tasviren stardst dwaara li kiye gaye; jise media ne unke rishte kii pushti ke rup main dekha. is li ke baad katrina ne media ko ek khulaa patr bheja, jisamen unhonen kaha ki wo film patrika main apni tasviren chhapane se bahut "dukhi or hataash hai" jo unki anumati ke bina lee gai.
 filmon main abhinay ke alaava, katrina ne kai rangamanch kaaryakramon main bhi pradarshan diya he. 2008 main unhone vibhinn deshon main hone vaali sangeet shrankhla temptesan reloded 2008 main bhaag liya. roterdam, netherland main yojit is kaarykram main arjuna rampal, karina kapur, shahrukh khan, ganesh hegade, javed ali or anushaa dandekar ne bhi bhaag liya tha. kuch maheenon ke baad unhone vaapis shahrukh, karina evam arjuna ke sang dubai main sthit festival city erina main kareeb 15,000 darshakon ke saamne pradarshan diya. iske alawa katrina ne puraskaar, police sammaan, evam sangeet samarohon main aksar pradarshan kiya. muscat main yojit huetemptesan reloded ke 2013 sanskaran main unhone shahrukh khan, ali jafar or priti jinta ke saath pradarshan kiya. katrina 2009 main johanesburg ke wanderrs cricket stadium main antarrashtriya raper econ ke saath indian premier lig ke samaapan samaaroh main or phir 2013 main khel ke udghaatan samaaroh main pradarshan kar chuki hai. katrina ne unke upar filmaaye gaye gaanon ke upar bhi kai vibhinn puraskaar samarohon main pradarshan kiya hai. 2006 main katrina ne global indian film award main pradarshan kiya or do saal baad 2008 main wo res ke gaanon par 9 wein antarrashtriya bhartiya film academy puraskaar par naachi. unhonen 2009 main 55 wein filmafere puraskaar or 2013 main zee sine puraskaar main bhi pradarshan kiya tha, donon mumbai main.
 dainik jaagran ke prakashit ek lekh main chapa ki katrina ko hindi na aane or videshi hone ke kaaran lagi atakalon ke baavjood wo safalataa kaa doosraa naam ban gai he. katrina kaiff ko samakaleen sabase safal abhinetri main se ek mana jaataa he. abhinay ke liye aalochana ke baavjood wo lagaataar safal filmon ke kaaran hindi cinema kii sabase safal abhinetreeyon main se ek he. ek trade patrika dwaara kiye gaye surveykshan main katrina ko saphaltam abhinetri kaha gaya. katrina ko media main apane kaam ke prati samarpan ke liye janaa jaataa he. ajab prem kii gajab kahani ke nirdeshak rajkumaar santoshi ne katrina ke liye kaha: "ve number van star hai, lekin set par ve koi nakhra nahin dikhaati hai. itani badi star hone ke baavjood set par sabhi tanavarahit mahasoos karte hai". katrina kii nikharati abhinay kshamta or hindi ke saath-saath unke dwaara item nambaron main kiye gaye naanch kii bhi prashansa hui.
 katrina ko bharat main sabase zyaada mehtaanaa paane vaali abhinetreeyon main se ek mana jaataa hai. aisa anumaanit kiya gaya hai ki wo ek film ke liye 5.5-6 karod leti hai or wo 2013 main kamai ke maamle main abhinetreeyon main duusare paaydaan par rahi. fors patrika ne katrina kii kamai 2012 main 65 karod anumaanit kii hai jis hisaab se wo hastiyon main 12 wein paaydaan par rahi. 2013 kii suchi main wo chotii ke 10 logon main akeli mahila thi. unhen pipal wyeth mani naamak patrika ne 2014 kii duniya main sabase zyaada kamai karne vaali abhinetri ghoshit kiya hai.
 katrina ko bharat main sabase sundar hastiyon main se ek mana jaataa he — media main unki twachaa, bal evam akruti kii aksar prashansa hoti he. google dwaara jari kiye gaye reporton ke anusaar katrina bharat main sabase lokapriy bollywood hastiyon main se ek raheen hai. katrina ko ockechaem patrika dwaara varsh 2008, 2009, 2011, 2012 or 2013 main "vishwa kii sabase sexi mahila" namit kiya gaya he; evam britani patrika eastern ai dwaara varsh 2008 se lagaataar chaar baar "vishwa kii sabase sexi asian mahila" ke rup main varnit kiya gaya he. wo pehali bhartiya hai jinaki anurupanta ke upar barbi gudiya banaai gai hai.
