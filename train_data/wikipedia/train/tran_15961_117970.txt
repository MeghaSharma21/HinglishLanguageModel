 punjabi suba aandolan punjab kshetra main punjabi "suba" banane ke liye 1950 ke dashak main shiromani akali dal ke netritv main chalaa tha. iske kaaran punjabi bahusankhyak punjab, hariyaanvi bahusankhyak haryana or pahari bahusankhyak himachal pradesh kii sthapana hui.
 san 1950 main bharat ke bhashaai samoohon ne rajyatv kii maang kii jis ke parinaam swaroop disambar 1958 main rajya punargathan ayog kii sthapana kii gai. us samay punjab pradesh main vartmaan punjab, haryana, himachal pradesh ke kuch kshetra tathaa chandigarh mili hue the. sikhon kaa vishaal bahumat isi hindu bahul punjab main rahata tha. akali dal jo ki mukhya rup se punjab main sakriy tha, ne ek punjabi suba banane kii maang kii. sikhon ke netaa fateh singh ne bhashaa ko aadhaar banaakar ek alag rajya kii maang kii taaki sikhon kii pahchaan ko sangrakshit kiya ja sake. bhartiya sarkaar aisa karne ke paksh main nahin thi kyonki aisa karne kaa matlab tha dharmik aadhaar par rajya kaa vibhaajan. 1947 main hue bharat ke dharm aadhaarit vibhaajan kii smriti se tazaa, punjabi hindu bhi ek sikh bahul rajya main rahane ke bare main chintit the. jalandhar ke hindi samachar patron ne punjabi hinduon se hindi ko apni "maatrubhaasha" banane kaa aagrah kiya taaki unki maang ko bhashaai na bataaya ja sake. yah baad main punjab ke sikhon evam hinduon ke bich daraar kaa kaaran bana. is maamle ko rajya punargathan ayog ke samaksh prastut kiya gaya. rajya punargathan ayog ne punjabi ko hindi se alag na maanate hue is prastaav ko asweekaar kar diya. ayog ne apni report main iskaa doosraa kaaran aandolan main logon ke samarthan ke abhaav ko bataaya. rajya punargathan adhinium ke anusaar patiala or purvi punjab rajya sangh kaa punjab ke saath vilay kar diya gaya tha. haalanki, rajya main abhi bhi, ek bada hindi bhashi kshetra hone ke kaaran ek spasht punjabi bahumat nahin tha.
 akali dal ke netaaon ne punjab or PEPSU ke vilay ke baad bhi ek "punjabi soobe" ke nirmaan ke liye apane andolan ko jari rakhaa. akaal takht ne chunaav prachaar karne ke liye sikhon ke aayojan main mahatvapurn bhoomika nibhaai. punjabi suba andolan ke dauraan, 1955 main 12000 or 1960-61 main 26000 sikhon ko unke shantipurna pradarshnon ke liye giraftaar kiya gaya tha.
 sitambar 1966 main indira gandhi kii sarkaar ne sikhon kii maang ko sweekaar karte hue punjab ko punjab punargathan adhinium ke anusaar teen bhaagon main baant diya. punjab kaa dakshin bhaag jahaan hariyaanvi boli jaati thi, ban gaya haryana or jahaan pahari boli jaati thi, us bhaag ko himachal pradesh main mila diya gaya. shesh kshetron, chandigarh ko chhodkar, ek nae punjabi bahul rajya kaa gathan kiya gaya. 1966 tak, punjab 68.7% hinduon ke saath ek hindu bahumat rajya tha. lekin bhashaai vibhaajan ke dauraan, hindu bahul jilon rajya se hataa diya gaya. chandigarh, jise vibhaajan ke baad rajdhani ke rup main pratisthapit kiya gaya, par punjab or haryana, donon ne adhikaar jataayaa. parenamanusaar chandigarh ko centre shasit pradesh ghoshit kar diya gaya jo ki donon rajyon ke liye rajdhani kii tarah hoga. par aaj bhi kai sikh sanghathanon kaa yah maananaa he ki punjab kaa tri-vibhaajan sahi rup se nahin kiya gaya kyonki vibhaajanoparant kai punjabi bhashi jile haryana main chale gayi.
