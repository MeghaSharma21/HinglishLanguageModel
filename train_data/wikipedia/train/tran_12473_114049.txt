 anuvanshiki jeev vigyaan kii vah shakha he jiske antargat anuvanshikta tathaa jeevon kii vibhinnataaon kaa adhyayan kiya jaataa he. anuvanshikta ke adhyayan main grager jon mendel kii moolbhoot uplabdhiyon ko aajkal anuvanshiki ke antargat samahit kar liya gaya he. prayek sajiv praani kaa nirmaan mul rup se koshikaon dwaara hi hua hota he. in koshikaon main kuch gunasutra paae jate hai. inaki sankhya prayek jati main nishchit hoti he. in gunasutron ke andar maala kii motiyon kii bhanti kuch di en e kii rasinic ikaiyaan pai jaati hai jinhen jin kehete hai. ye jin gunasutra ke lakshanon athwa gunon ke prakat hone, kaary karne or arjeet karne ke liye jimmevaar hote hai. is vigyaan kaa mul uddeshy anuvanshikta ke dhangon kaa adhyayan karnaa he arthath santati apane janakon se kis prakaar milti julati athwa bhinn hoti he.
 samast jeev, chaahe ve jantu hon yaa vanaspati, apane purvajon ke yatharth praturup hote hai. vaigyanik bhashaa main ise 'samaan se samaan kii utpati' kaa siddhant kehete hai. anuvanshiki ke antargat katipay karkon kaa vishesh rup se adhyayan kiya jaataa haih
  pratham kaarak anuvanshikta he. kisi jeev kii anuvanshikta uske janakon kii janankoshikaon dwaara praapt rasinic suchnaayen hoti hai. jaise koi praani kis prakaar parivardhit hoga, iskaa nirdhaaran uski anuvanshikta hi karegi.
  doosraa kaarak vibhed he jise ham kisi praani tathaa uski santan main pate yaa paa sakate hai. praayah sabhi jeev apane mata pita yaa kabhi kabhi baba, daadi yaa unase purvai kii peedi ke lakshan pradarshit karte hai. aisa bhi sambhav he ki uske kuch lakshan sarvatha naveen hon. is prakaar ke parivartanon yaa vibhedon ke anek kaaran hote hai.
  jeevon kaa parivardhan tathaa uske baad kaa jivan unke parivesh par bhi nirbhar karata he. praaniyon ke parivesh atyant jatil hote hai; iske antargat jeev ke ve samast padaarth, bal tathaa anya sajiv praani samahit hai, jo unke jivan ko prabhavit karte rahete hai.
 vaigyanik in samast karkon kaa samyak adhyayan karata he, ek vaakya main ham yah kah sakate hai ki anuvanshiki vah vigyaan he, jiske antargat anuvanshkita ke kaaran jeevon tathaa unke purvajon main samanta tathaa vibhedon, unki utpatti ke kaarnon or viksit hone kii sambhaavnaaon kaa adhyayan kiya jaataa he.
 johonsen ne san 1911 main jeevon ke bahya lakshanon tathaa pitraagat lakshanon main bhed sthapit kiya. jeevon ke bahm lakshan unke parivardhan ke saath-saath parivartit hote rahete hai, jaise jeevon kii bhrunavastha, shishav, yauvan tathaa vriddhavastha main paryaapt shaareerik vibhed drushtigochar hota he. iske vipareet unke pitraagat lakshan yaa visheshtaayen sthir tathaa aparivartansheel hoti hai. kisi bhi jeev ke pitraagat lakshan or parivesh kii antakriyaaon ke falswaroop uski vruddhi or parivardhan hota he. atah pitraagat lakshan jeevon ke 'pratikraya ke maandand' arthath parivesh ke prati unki pratikriya ke dhang kaa nidharran karte hai. is prakaar kii pratikriyaaon se jeevon ke bahya lakshan kaa nirmaan hota he.
 anuvanshik tatv kaa krishi vigyaan main fasalon ke aakaar, utpaadan, rogrodhan tathaa paaltu pashuon aadi ke nasl sudhaar aadi main upyog kiya jaataa he. anuvanshik tatwon kii sahaayta se udvikas, bhrauniki tathaa anya sambhddha vigyaanon ke adhyayan main suvidha hoti hai. pitraagat lakshanon tathaa rogon sambandhi anek bhramon kaa is vigyaan ne niraakaran kiya he. judwaan santanon kii utpatt or susantatishaastra kii anek samasyaon par is vigyaan ne prakaash daalaa he. isi prakaar jansankhya-anuvanshik-tatv kii anek mahatvapurn uplabdhiyon se maanav samaaj labhanvit hua he.
 tii.ech. margan tathaa unke sahyogiyon ne yah darshaya ki katipay jin, jinka vanshanukram vinimay prayogon dwaara gyaat hua, anuvikshan yantron dwaara hi drusht katipay gunasutron main upasthit rahete hai. saath hi unhone yah bhi batalaaya ki gunasutron ke bheetar ye jin ek nirdhaarit anukram main vyavasthit rahete hai jiske kaaran inkaa anuvanshikeey chitra bananaa sambhav hota he. in logon ne kadli makkhi, drosophila, ke jin ke anek chitra banaae. professor mular kaa is disha main atyant mahatvapurn yogadan he. unhone utparivartan ke kshetra main abhootpurv prayogon dwaara nae nae vaigyanik anusandhanon kaa maargdarshan kiya. kritrim utparivartanon kii anek vidhiyon dwaara paaltu pashuon tathaa krishi kii naslon main adbhut sudhaar kaary kiye gaye. yah sab anuvanshiki kii hi dein he jo maanavkalyaan ke liye param hitkaari siddh hui hai.
 anek vaigyanikon kaa mat he ki manushya kaa anuvanshik adhyayan saral kaary nahin he. iskaa kaaran yah batalaaya jaataa he ki manushya kii santan ke janm main lagbhag 10 maas lag jate hai or ise purna vayask hone main kam se kam 20 varsh lagate hai. atah ek do peedi ke hi adhyayan ke liye 20,22 varsho kaa samay lagane ke kaaran manushya kaa anuvanshik adhyayan jatil he. iske saath hi manushya ko ek baar main saadharantaya ek hi baccha utpann hota he, isse bhi adhyayan main kathinaayee hoti he. in kathinaaiyon ke baavjood manushya ke sharir kii bahari rachana, rogon, unke lakshanon evam kaarnon aadi kaa adhyayan saral hota he. manushyon kii jivaracinic anuvanshiki kaa pratham adhyayan landan ke chikitsak archibald garode ne kiya tha kintu san 1940 ke purv is vishay par vistrut adhyayan nahin hue the. manushyon main jin ke sambandh main lagbhag 60 gunon kaa pataa chalaa he.
 jeevigyaan main anuvanshiki ke adhyayan kaa vahi mahatv he jo bhautik vigyaan main parmanviya siddhanton kaa he. manushya ke anuvanshik adhyayanon ke aarambhik roopon main bahwangulita, hemophilia, tathaa varnandhta mukhya vishay the. udaahranarth san 1750 main berlin main mopertuis ne mendel ke niyamon ke aadhaar par bahwangulita kaa varnan kiya tha. isi prakaar oto, he or buels ne new england ke teen vibhinn pariwaron main lingasahalagn hemophilia rog ke anuvanshik kaarnon par prakaash daalaa tha. san 1876 main swit.jarland ke chikitsak, harnor ne varnandhta kaa varnan kiya. san 1958 main george bidil ko 'kaayaki tathaa aushadhi' vishyak jaivarasyanik anuvanshiki kshetra main mahatvapurn yogadan ke liye nobel puraskaar praapt hua. san 1959 main jirom lejuin ne mongoleey mudhata kaa vidvattapurna varnan prastut kiya. san 1956 main je.ech.jio, albert liwan, charles ford evam jaan hamerton ne munashya ke gunasutron kii sankhya 46 batalaai; iske purv logon kaa mat tha ki yah sankhya 48 hoti he.
