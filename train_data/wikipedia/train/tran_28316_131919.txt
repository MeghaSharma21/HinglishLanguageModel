 woodro wilson
 
 woodro wilson  america ke 28 wein raashtrapati the. wilson ko lok prashasan ke prakaaryon kii vyakhya karne vaale academik vidwaan, prashaasak, itihaaskaar, vidhivetta or raajnneetijna ke rup main janaa jaataa he.
 woodro wilson kaa janm 28 disambar 1856 ko america ke varjeenia praant main hua tha. unhone princeton vishvavidhyalay se raajnneeti, prashasan or vidhi kaa adhyayan karte hue 1879 main snaatak kii oopaadhi praapt kii. princeton vishvavidhyalay se hi 1886 main wilson ne piech. di. kii oopaadhi praapt kii. unki pehali rachana congressi sarkaar 1884 main prakashit hui. wilson 1886 se lekar 1902 tak raajnneeti vigyaan ke professor rahe. 1902 se 1910 tak kii avadhi main ve princeton vishvavidhyalay ke adhyaksh ke pad par rahe.
 wilson ko 1910 main new jersey rajya kaa governor chunaa gaya. 1912 main wilson ko america kaa 28 vaan raashtrapati chunaa gaya. ve 8 varshon tak america ke raashtrapati ke pad rahane ke baad sevanivrutt ho gayi. 1919 main wilson ko shanti kaa nobel puraskaar praapt hua. 1924 main mastishk aghat se unka nidhan ho gaya.
 woodro wilson ne swapn main bhi yah nahin sochaa hoga ki ek din vah sanyukt rajya america kaa raashtrapati banegaa. bahut kam aise log hai jo is pad par raajnneetik aparipakvatapurna vyaktitv se pahunche honge. lekin raashtrapati banane ke pashchaat kisi ne itani dridhtaa, sooyeeboojh, raashtra-nirmaan kii dakshata evam karttavya-parayanata se kaary nahin kiya hoga, jitna shaanti ke maseehaa wilson ne. ek bhavishyadrushtataa or adarshavaadi hote hue bhi vah linkan ke baad sabase acha adhik yathartwaadee or nipun raajnneetik netaa tha. parantu 1913 main koi bhi yah nahin jaanata tha ki wilson mahaan vyakti banegaa. koi nahin jaanata tha ki wilson dwaara sanyukt rajya america ko pratham vishwayuddh main bhaag na lene ke sabhi prayatnon ke baavjood bhi us raashtra ko yuddh main nirnaayak bhaag lenaa hoga. koi nahi jaanata tha ki vah atlantic ke us paar jaakar vishwa ko sthaayee shaanti dene kaa prayaas karegaa or uske praytn kuch europea raajnneetigyon kii swaarthparayanata or gharelu tuchh virodhon kii vedi par nasht honge. kisi america raashtrapati ne apane hi aadarshon evam yojanaon ko apane hi logon dwaara nirdayatapurvak nirast evam parajeet hote hue nahin dekha hoga.
 wilson raajnneeti shaastra kaa praadhyaapak tha. atev vah chintak tha. usne america prashasan par vishad granth likhe the. uskaa vichaar tha ki karypalika evam vyavasthapika main shakti ke bantwaare se shashan main saamanjasy nahin ho paaya. atev uski ichha thi ki america raashtrapati ko england ke pradhanmantri kii bhaanti shaktishaalee hona chaiye. jab vah raashtrapati bana to usne nihsandeh apane vichaaron ko karyanvit kar raashtrapati kii shashan kaa shaktishaalee kendra-bindu banaaya. usamen saahasik nirbhikta, niruttar kar dene vaali nishkapatata thi. uskaa vishwaas tha ki satvik kaaryon kii sadaiv vijay hogi or satya ke pratinidhiyon ko asaty, avivek evam aadambar se samjhauta nahin karnaa chaiye. apane shasankaal ke aarmabhik varshon main hi usne sampoorn janata kaa dhyaan aakarshith kar liya. usne sampoorn rashtriya jivan main samarpan, tyaag evam naitikta kii bhaavana ko prerit kiya. lekin swayan kii satviktaa evam uddeshyon ke prati usamen itnaa garv kar gaya ki vah sochane laga ki jo uskaa virodh karte the ve ishwar kaa virodh kar rahe the. usamen linkan kii vinamrata kaa abhaav tha. apane chunaav abhiyaan main usne purv ke anudaaravaadi vichaaron ko tyagkar pragativaad kaa naaraa diya tha. raashtrapati banane ke baad usne apane vyaktitv main samjhautavaadi jivan grahan nahin kiya, haalanki raashtrapati pad ke namakan ke liye usne us bryan kii bhi bahut prashansa kii thi jiske sambandh main uski dharna yah thi ki ‘use kachare main phank dena chahie.’ vastutah uske vyakitatv main anek gunon kaa sammishran tha. vah khushaamad pasandagi kii evam vinamr ghoosekhori kii kala se parichit tha, lekin saath hi vah gahari naitikta, dayaa evam samvedansheel vritti kaa bhi tha. vah achche-bure kii pahchaan rakhata tha. usamen ‘purv vimaan’, plato ke ‘darshanik raja’ evam maikiyavali ke ‘rajkumaar’ ke tattvon kaa samavesh tha. linkan kii bhaanti vah samay ke saath apane uttardaayitv ke yogya siddh hua.
 wilson shaanti ke rajnay main vishwaas karata tha, matbhedon ko vaarta ke rajnay dwaara sulajhane kaa pakshdhar tha. vah adarshavaadi tha. jab duusari baar vah raashtrapati chunaa gaya tab use is baat kii gambheer chintaa thi ki vishwa kii tanaavpurn sthiti ko dekhte hue america ko tatasthta ke paaydaan par nahin rakhaa ja saktaa tha. wilson shaanti kaa samarthak tha. vah acchhee tarah jaanata tha ki vishwa yuddh main america pradesh se amarikiyon kii vichaardhaara, darshan evam sahitya par yupriyata kaa baari prabhaav padegaa. wilson ne america prastaavon ko shaanti ke liye prastut kiya jinhen europea shaktiyon ne asweekaar kar diya. america ne tatasthta kii ghoshnaa kii. 4 sitambar 1914 ko congress ke naam apane rajanyik sandensh main wilson ne kaha ki-”yah sthiti hamaare dwaara nirmit nahin he lekin yah hamaare saamne he. yah hamen pratyaksh rup se prabhavit karti he maano ham un paristhitiyon ke bhagidaar hai jinhone ise janm diya he. ham iskaa bhugtan karenge yadhyapi hamane jaanboojhkar ise janm nahin diya he.“ america mahayuddh se achoota nahin rah saktaa tha phir bhi 1914 main koi america nahin jaanata tha ki unhen yuddh main sanlagn hona padegaa. jab germany kii you-boton ne aniyantrit yuddh shuru kar diya to germany ke viruddh antim shaktishaalee tatasth desh america bhi yuddh main pravisht ho gaya. wilson ne 2 april 1917 ko congress ko apana prasiddh sandesh bheja, jisamen usne apane desh ko salaah di ki yah yuddh main pravesh kare or vishwa ko loktantreey shaktiyon kii raksha kare. ukt sandesh main usne kaha, ”jin siddhanton ko ham hriday se chaahate hai, unki raksharth ham avashya ladege. ham loktantr kii raksha karenge. ham un logon ke adhikaron kii raksha karenge jo kisi nyaaypurna satta kaa aadar karte hai or is prakaar anushaasan main rahakar apane shashan main kuch adhikaar chaahate hai. ham sabhi chote deshon or rashtron ke adhikaron or swatantrataaon kii aavashyak raksha karenge. ham avashya chahenge ki saare sansar main swatantra logon ko nyaaypurna swatantrata praapt rahe jisase sabhi deshon main shaanti or suraksha bani rahe or is prakaar sara vishwa swatantra rahe. aaj america ke saubhaahgya se vah din aa gaya he jabaki hamaare naagarik apana rakt or apni shakti un siddhanton kii raksharth vyay karenge jinke aadhaar par america kaa janm hua tha, jinke aadhaar par america ko sukh or samruddhi praapt hui thi tathaa vah amuly shaanti praapt hui jise vah atyant mahatv kii drushti se dekhtaa aayaa he.“
 shantipriy wilson vivash tha. america ke bhavishya ke liye yah atyant mahatv kii baat thi ki use aisa vyakti raashtrapati ke rup main mila tha jisane is yuddh ke aadhaar ko ‘moksh or sudhaar kii sangya’ main parinat kar diya. 17 janvari 1917 ke bhaashan kaa ek ansh uski sampoorn maanavtaa ke prati samvedansheel vichaaron ko abhivyakt karata he-”bina kisi paksh kii vijay ke shaanti, prayek jati ke liye aatm-nirnay kaa siddhanth, samuhik, swatantrata, astr-shastron kaa parisemen, uljhane vaali sandhiyon kaa unmoolan tathaa akraman kii roak ke liye samuhik sangrakshan kii vyavastha.“ 2 april ko wilson ne desh kii sarvocch pratinidhi sanstha congress ke saamne upasthit hokar yuddh kii ghoshnaa karne kii anumati maangi. ”is mahaan shantipurna janata ko yuddh kii ore-jo sabase adhik bhayanak or vidhvansak yuddh he..le janaa bhayanak baat he. sabhyataa swayan bhi sankat ke palade main jhul rahi he kintu nyaay shaanti kii apeksha moolyawaan he ore ham aisi vastuon ke liye ladenge jo hamen atyadhik priy rahi hai. loktantr ke liye, aise logon ke adhikaron ke liye jo shashan kaa isiilie maan karte hai ki apni sarkaar main unki sunwaayee ho, chote rashtron ke adhikaron or swatantrata ke liye logon ko aise sanghathanon dwaara vishwa ke nyaay shashan ke liye jo sabhi rashtron ko shaanti or suraksha dilaae or ant main sarv vishwa ko swatantra ban saken. aise hi lok kaary ko apana jivan or apana sarvasv samarpit kar sakate hai. is abhiyaan ke saath ki vah din aa gaya he, jab america kaa aparaa rakt or shakti, apane siddhanton ke liye jinhone use janm or sukh-shaanti di he, jise usne surakshit rakhaa he, kharch kerani chahie yani ishwar kii krupa rahi to vah iske atirikt or kuch kar bhi nahin saktaa.“
 yuddh ke pashchaat, chaahe wilson ko paraajay kaa saamana karnaa padaa ho or chaahe nammaatr ke vaastaviktaavaadiyon ne uski katu aalochana kii ho, uskaa bhaashan america itihaas evam raajnneeti ko mode dene vaala tha. unke hriday se nikalne vaale shabd itane maarmik the ki sara raashtra uski aawaaj par taanaashaahee par prajatantra kii barbarta par sabhyataa kii vijay ke liye yuddh main kud padaa. samudr paar ke deshon main vah na keval ek adwitiya mahapurush ke rup main prakat hua, na keval ek shaktishaalee raashtra ke netaa ke rup main pahachaanaa jane laga, jo vishwa main shantipriy, sukhad va vyavasthit jivan kii raksha ke liye avatarit hua ho.
 nevins evam comajor ke shabdon main- ” 'shakti adhikadhik shakti, shakti bina kisi rukaawat yaa seemaa ke' yah vachan rashtradhyaksh wilson ne diya tha or raashtra hathvadita ko thopane main safalataa praapt kii. is vachan kii purti ke liye avilamb karyrat ho gaya. iske purv kii kisi sarkaar ne yuddh main isse adhik budhimaani ore kaaryakshmata nahin dikhalaai thi. iske purv americavsiyon ne bhi aisi sphurti, saadhan-sampannataa or avishkaar buddhi kaa prabhaavshaalee pradarshan nahin kiya tha.“ ‘bina vijay kii shanti’ yuddh kaa naaraa ban gaya tha.
 yuddh-viraam sandhi ke pashchaat wilson jab apane sachiv kii salaah na maanakar disambar, 1918 main paris shaanti sammelan main pahunchaa to uskaa ‘shaanti ke maseehaa’ ke rup main swaagat hua. europe main us samay yah bhaavana vidyaman thi ki keval wilson hi aisa vyakti he jo vibhinn rashtron ke raag-dwesh or unki irshyaa-bhaavana se upar uthaa hua evam maanavtaa kaa rakshak he. atah jab yah darshanik raja apane siddhanton kii pustika haath main lekar sainik-shakti se las, sandhi kii sharten nirdhaarit karne aayaa to europe kii janata ne uske sammaan main hriday khol diya. sabhi deshon main uskaa abhootpurv swaagat hua. jab vah paris pahunchaa to francisi use dekhakar anand-vibhor ho uthe. sadakon par apaar jan-samooh ne uski stuti kii or akhabaaron ne uske gungan kiye. vastav main sabhi kii ankhen uski ore lagi thim. vijayi nyaay kii, vijit dayaa kii or saamaanya jan-shakti kii aashaa karte the.
 wilson is sammelan main shaanti kaa deep banakar aayaa tha. vah nahin chahta tha ki paris sammelan 1815 ke vienna congress jaise nihit swaarthon kaa garh ban jaye. parantu vah andaaj nahin laga paaya tha ki vijeta rashtron main swaarth kii gandh rahati he or yadi vah anya tathyon ko dhyaan main rakhata to vah us jaal yaa dhokhe se batch jaataa jisamen vah swayan apane adarshavaad ke kaaran buree tarah ulajh gaya. uske pavitra uddeshy vijeta rashtron kii satta-pipaasa ke aage bhasmasaat ho gayi. wilson ne apane vichaaron ko prasiddh 14 sutron ke rup main prastut kiya. uske 14 sutron main pratham sutara yahi tha ki shaanti ke samjhaute saarvajanik rup se kiye jaayengen, koi gupt samjhauta nahin hoga. in siddhanton kii mitrarashtron ke raajnneetigyon ne bhi saraahna kii thi. unke paas yudhottar samasyaon kaa samaadhaan karne ke liye uparokt siddhanton ke atirikt or kya tha ? or parajeet rashtron ne bhi in siddhanton ke prati apni sahmati prakat kii parantu aadarshon evam siddhanton kii antatah shakti-poojak rashtron ke saamne kuch na chal saki. is sammelan main bhi rashtravaadi vichaaron, vyaktigat swaarthon kaa bolbalaa rahaa, jinka vienna congress main praadhanya rahaa tha. france kaa klemency or england kaa loyad donon ne hi wilson par apni hathvadita ko thopane main safalataa praapt kii. aar0bi0 mobaat ne ‘european diplomasi’ main likhaa he ki ”klemenso praatavkaal yah vaakya duharaaya karata tha- main rashtrasang kii sthapana kaa samarthan karuunga.“ kintu italy ke orlando se jab ek baar poocha gaya ki rashtrasang ke bare main aapkaa kya mat he to uttar diya tha ki ”ham nihsandeh rashtrasang kii sthapana kaa swaagat karenge kintu fum kaa prashn tay kiya janaa chaiye.“ wilson sampoorn sammelan main akelaa pad gaya tha. vienna congress ke pashchaat europe main is prakaar itane vishaal paimaane par vishwa str kaa koi sammelan nahin hua tha.
 princeton main raajnneeti-darshan kaa yah bhootpurv professor ek pratibhashali vaktaa tathaa adarshavaadi vichaarak tha. vah kathor vishwaason kaa vyakti tha jisamen raajnneetik doordarshita to ucch koti kii thi, lekin itani kootnithik yogyata nahin thi ki vah anya pratinidhiyon ko parajeet rashtron ke saath udaar vyavhaar ke liye taiyaar kar sake. stennard baker ke shabdon main ”jis kisi ne bhi usko kaam karte dekha, uski kabhi himmat nahin hui ki vah wilson ke samaksh athwa uski peeth peeche ninda karne kaa saahas karata.“ wilson kaa yah vishwaas tha ki rashtrasang kii sthapana se hi maanav jati kii raksha ho sakati he, atah vah ise sab shaanti-sandhiyon kaa anivaary ang bananaa chahta tha. kintu vah maansik drushti se loyad jorge tathaa klemenso ke samaan kushagra nahin tha or apane purv-nirdhaarit vichaaron par vishesh rup se bharosa rakhata tha, atah vah kootneeti ke kshetra main or raajnneetik saudebaaji ke nausikhia siddh hua. uske adarshavaad or rashtrasang kii sthapana ke atyadhik utsaah kaa duusare deshon ne puraa laabh uthaaya. anya desh rashtrasang ke nirmaan kii baat maan len, iske liye wilson sab kuch tyaagane ke liye taiyaar tha, yahaan tak ki rashtrasang ke liye vah apane 14 sutron ke anek siddhanton kii avhelnaa karne ke liye bhi taiyaar ho gaya. paal bardsal ke kathananusaar vah kshatipurti kii samasya ke atirikt anya sabhi prashnon par britain, france or japan se rashtrasang ke naam par praayah apni adhikansh baaten manwaane main safal hua. chini janata dwaara baas hua shantung kaa pradesh wilson ke aatm-nirnay ke siddhanth ke aadhaar par china ko milanaa chaiye tha, kintu wilson ne rashtrasang kii sthapana ke liye anya mahashaktiyon kaa sahyog praapt karne kii ichha se ise japan ko dene kaa nirnay kiya. yah nirnay swayammev wilson dwaara apane siddhanton par kutharaghaat tha. phir bhi, paris-sammelan main yadi parajiton ke saath thodi narmi barti gai to vah wilson ke kaaran hi. isamen koi sandeh nahin tha ki yadi wilson sammelan main na hota to loyad jorge or klemenso na jane kya se kya kar dete. wilson hi unki aseem aakankshaon par ankush lagaataa rahaa. yadi wilson na hota to france germany kaa namonishaan mitaakar hi dam letaa.
 wilson ke do uddeshy the. pratham nyaaypurna samjhauta jiske anusaar aatm-nirnay ke siddhanth par rashtron kii simaaon kaa nirdhaaran ho taaki paraspar shaanti sthapit ho sake. dwitiya, rashtrasang kii sthapana. pehle uddeshy main vah safal nahin hua kyonki jo shaanti kii gai vah thopi hui shaanti thi na ki aatm-nirnay ke aadhaar par yaa samjhauta-vaarta kii shaanti. parantu use duusare uddeshy main safalataa praapt hui. rashtron ke sangh kaa vichaar moulik nahin tha or kai deshon main kai logon ne is vichaar ko spasht karne main yogadan diya tha, kintu jis rashtrasang kii antim rup se sthapana kii gai thi vah wilson kii hi sristi thi or uske aadarshon kaa mandir tha. kuch vidwaanon kaa vichaar he ki wilson ne swayan paris main aakar ek baari bhul kii. yadi vah washington main rah kar hi american pratinidhiyon ko aadesh detaa rahata to bahut sambhav tha ki uskaa prabhaav adhik vyapak hota, par wilson ko sarvaadhik chintaa rashtrasang kii thi or uski abhilaashaa thi ki vishwa sanstha ke vidhaan kaa nirmaan vah swayan kare. vastav main yah bahut durbhagyapurna rahaa ki jahaan sammelan main uski upasthiti swayan sammelan ke liye hitkar na rahi, vahaan apane desh se dur hokar vah america janata se bhi sampark sthapit na rakh sakaa jiskaa dushprinaam yah hua ki uske dwaara poshit rashtrasang ko uske swayan ke desh ne hi asweekaar kar diya. american seenet ne wilson ke rashtrasang kii sadsyta ke prastaav ko nahin mana. 1918 main congress ke chunaavon main wilson virdohi republican dal ko congress ke donon sadanon main bahumat praapt ho gaya or seenet ne rashtrasang ke vidhaan evam varsay kii sandhi ko sweekaar karne ke masavide ko radd kar diya. yah maanavtaa ke ek mahaan paigambar kaa dukhamay paraabhav tha.
 woodro wilson kaa maananaa tha ki lok prashasan ko raajnneeti se pruthak hona chahie. unhen saamaanya taur par prashasan or raajnneeti main vibhaajan ko rekhaankit karne ke kaaran yaad kiya jaataa he. wilson ke anusaar kisi samvidhan kii rachana to aasaan he kintu usko kriyanvit karnaa kathin he. unhone kriyanvayan ke kshetra ke adhyayan par vishesh bal diya. apane nibandh study of administration main wilson ne raajnneeti or prashasan ke antarasambandhon par charchaa karte hue likhaa tha ki, prashasan raajnneeti ke vishay kshetra ke baahar he. prashasnic samasyaayen raajnneetik samasyaayen nahin hoti hai. yadhyapi raajnneeti, prashasan ke kaary va swaroop nirdhaarit kar sakati he phir bhi usko yah adhikaar nahin diya janaa chahie ki vah prashasnic pakshon ke bare main her-pher kar sake.prashasan ko raajnneeti se swatantra karte hue woodro wilson ne use ek vishay ke rup main sthapit karne main mahatvapurn bhoomika nibhaai.
