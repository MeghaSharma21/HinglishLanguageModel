 pandit brijmohan mishra prasiddh bhartiya kathak nartak evam shastreey gayak hai. ye shastreey kathak nrity ke lakhanu kalika-bindadin gharaane ke agrani nartak hai. pandit ji kathak nartakon ke maharaj parivaar ke vanshaj hai jisamen anya pramukh vibhootiyon main inke do chachaa va taaoo, shambhu maharaj evam lachhu maharaj; tathaa inke swayan ke pita evam guru achchhan maharaj bhi aate hai. haalanki inkaa pratham judaav nrity se hi he, phir bhi inaki hindustani shastreey gayan par bhi acchhee pakad he, tathaa ye ek achche shastreey gayak bhi hai. inhone katthak nrity main naye aayam nrity-naatikaaon ko jodakar use nai oonchaaiyon tak pahunchaaya. inhone katthak hetu '''kalashram''' kii sthapana bhi kii he. iske alaava inhone vishwa paryant bhraman kar sahasron nrity kaarykram karne ke saath-saath katthak shikshaarthiyon hetu sainkadon kaaryshaalaayein bhi yojit kii hai.
 apane chachaa, shambhu maharaj ke saath nai dilli sthit bhartiya kala kendra, jise baad main katthak kendra kaha jane laga; usamen kaam karne ke baad is kendra ke adhyaksh par bhi kai varshon tak asin rahe. tatpashchaat 1998 main vahaan se sevanivrutt hone par apana nrity vidhyalay kalashram bhi dilli main hi kholaa.
 birju maharaj kaa janm katthak nrity ke liye prasiddh jagannatha maharaj ke ghar hua tha, jinhen lakhanu gharaane ke achchhan maharaj kaha jaataa tha. ye raigarh rajavaade main darbari nartak hua karte the. inkaa naam pehle dukhaharan rakhaa gaya tha, kyonki ye jis aspataal paidaa hue the, us din vahaan unke alaava baaki sab kanyaon kaa hi janm hua tha, jis kaaran unka naam brijmohan rakh diya gaya. yahi naam aage chalakar bighad kar 'birju' or usase 'birju maharaj' ho gaya. 
 inako unke chachaao lachhu maharaj evam shambhu maharaj se prashikshan mila, tathaa apane jivan kaa pratham gayan inhone saat varsh kii aayu main diya. 20 may, 1947 ko jab ye maatr 9 varsh ke hi the, inke pita kaa swargvaas ho gaya. parishram ke kuch varshoparant inkaa parivaar dilli main rahane laga.
 birju maharaj ne maatr 13 varsh kii aayu main hi nai dilli ke sangeet bharti main nrity kii shiksha dena armbh kar diya tha. uske baad unhone dilli main hi bhartiya kala kendra main sikhaanaa armbh kiya. kuch samay baad inhone katthak kendra main shikshan kaary armbh kiya. yahaan ye sankaay ke adhyaksh the tathaa nideshak bhi rahe. tatpashchaat 1998 main inhone vahiin se sevanivritti paayi. iske baad kalashram naam se dilli main hi ek natya vidhyalay kholaa.
 inhone sathyajith raay kii film shatranj ke khilaadi kii sangeet rachana kii, tathaa uske do gaanon par nrity ke liye gayan bhi kiya. iske alaava varsh 2002 main bani hindi film devdas main ek gane kaahe ched ched mohe kaa nrity sangyojan bhi kiya. iske alaava anya kai hindi filmon jaise dedh ishkia, umrao jaan tathaa sanjay lila bhansaali nirdeshit baaji raav mastaani main bhi katthak nrity ke sangyojan kiye.
 birju maharaj ko apane kshetra main armbh se hi kaafii prashansa evam sammaan mili, jinamein 1986 main padam vibhushan, sangeet naatak academy puraskaar tathaa kalidas sammaan pramukh hai. inke saath hi inhen kaashi hindu vishvavidhyalay evam kharagarh vishvavidhyalay se doctoret kii oopaadhi maanad mili.
