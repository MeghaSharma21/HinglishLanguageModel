 avaidh nijee laabh ke liye sarkari adhikariyon dwaara apane vidhaayi shaktiyon kaa upyog rajnatik bhrashtachar kehalaata he. kintu saamanytah sarkari shaktiyon kaa durupyog rajnatik bhrashtachar main nahin gina jaataa. 
 bhrashtachar kii kai kismein or digriyan ho sakati hai, lekin samajha jaataa he ki raajnneetik or prashasnic bhrashtachar samaaj or vyavastha ko sabase zyaada prabhavit karata he. agar use sanyamit na kiya jaae to bhrashtachar maujuuda or aane vaali pidiyon ke maanas kaa ang ban saktaa he. maan liya jaataa he ki bhrashtachar upar se neeche tak sabhi ko, kisi ko kam to kisi ko zyaada, laabh pahunchaa rahaa he. raajnneetik or prashasnic bhrashtachar ek-duusare se alag na ho kar paraspar gathjod se panpate hai. 2004 kii global karpshan report ke mutabik indonesia ke raashtrapati suhartho, philippines ke raashtrapati marcos, zaire ke raashtrapati mobuto seku, nigeria ke raashtrapati sani abaaka, sarbia ke raashtrapati milosevich, haiti ke raashtrapati duvelior or peru ke raashtrapati fugemori ne saikadon se lekar arabon dollar kii rakam kaa bhrashtachar kiya. 
 ye bhrasht netaa bina naukarshahi kii madad ke sarkari dhan kii yah lut nahin kar sakate the. khaas baat yah he ki is bhrashtachar main nijee kshetra or corporate poonji kii bhoomika bhi hoti he. bazaar kii prakriyaaon or sheersh raajnneetik- prashasnic mukaamon par liye gayi nirnyon ke bich saathganth ke bina yah bhrashtachar itnaa bada rup nahin le saktaa. azaadi ke baad bharat main bhi raajnneetik or prashasnic bhrashtachar kii yah parighatna tezi se panpi he. ek taraf shaq kiya jaataa he ki bade-bade rajanetaaon kaa avaidh dhan swiss bainkon ke kufia kaaton main jamaa he or duusari taraf teesri shrenee ke clerkon se lekar iees afasaron ke gharon par padane vaale chhaapon se karodon-karodon kii sampatti baraamad hui he. raajnneetik or prashasnic bhrashtachar ko thik se samajhane ke liye adhyetaon ne use do shreniyon main baanta he. sarkari pad par rahete hue uskaa durupyog karne ke zariye kiya gaya bhrashtachar or raajnneetik yaa prashasnic haisiyat ko banaaye rakhane ke liye kiya jane vaala bhrashtachar. pehali shrenee main nijee kshetra ko diye gayi thekon or licenson ke badale liya gaya kamishan, hathiyaaron kii kareed-bikri main liya gaya kamishan, farjivade or anya aarthik aparaadhon dwaara jamaa kii gayi rakam, tex-chori main madad or protsaahan se hasil kii gayi rakam, raajnneetik rutabe kaa istemaal karke dhan kii ugaahi, sarkari prabhaav kaa istemaal karke kisi company ko laabh pahunchaane or uske badale rakam vasuulne or faayde vaali niyuktiyon ke badale varisht naukarshahon or netaaon dwaara vasule jane vaale avaidh dhan jaisi gatividhiyaan pehali shrenee main aati hai. duusari shrenee main chunaav ladane ke liye party-fand ke naam par ugaahi jane vaali rakamen, votaron ko kareedne kii karrwai, bahumat praapt karne ke liye vidhayakon or saansadon ko kareedne main karch kiya jane vaala dhan, sansad-adaalaton, sarkari sansthaao, nagar samaaj kii sansthaaon or media se apane paksh main faisale lene yaa unka samarthan praapt karne ke liye karch kiye jane vaale sansaadhan or sarkari sansadhano ke aabantan main kiya jane vaala pakshpaat aata he.
 raajnneetik-prashasnic bhrashtachar ko samajhane ke liye zaruri he ki in donon shreniyon ke alaava ek or vibhedikaran kiya jaae. yah he sheersh padon par hone vaala bada bhrashtachar or nichle mukaamon par hone vaala chota-motaa bhrashtachar. sujan rose ecreman ne apni rachana karpshan and government : cojiz, consequasins and riform main sheersh padon par hone vaale bhrashtachar ko ‘clayptocraisi’ kii sangya di gayi he. kisi bhi tantra  ke sheersh par baitha koi bada rajaneta yaa koi bada naukarshah ek nijee ijaaredaar poonjipati kii tarah aacharan kar saktaa he. haalaanki ecreman ne bharat ke udhaaharan par na ke baraabar hi gaur kiya he, par bharat main public sector sansthaaon ke mukhiya afasaron ko ‘sarkari mughalon’ kii sangya di ja chuki he. nyaayadhishon dwaara kiye jane vaale nyaayik bhrashtachar kii parighatna bharat main abhi nayi he lekin uskaa asar dikhaai dene laga he. dilli main hue rashtramandaleey khelon ke aayojan main hue bheeshan bhrashtachar ke peeche bhi netaaon or afasaron kaa sheersh khel hi tha. tu ji spectrum ke aabantan main hue bhrashtachar ko bhi clayptocraisi ke taaze udhaaharan ke taur par liya ja saktaa he. nichle str par hone vaala bhrashtachar ‘speed mani’ yaa ‘suvidha shulk’ ke taur par janaa jaataa he. thana str ke police adhikari, bikri kar yaa aay kar adhikari, seemaa or utpaada-shulk adhikari or vibhinn kism ke inspactor is tarah ke bhrashtachar se labhanvit hote hai. isi tarah zila str par diye jane vaale thekon ke aabantan main puure zila prashasan main kamishan kii rakam kaa bantnaa ek aam baat he. 
 yahan in donon tarah ke bhrashtacharon ke moolyankan sambandhi vivaad kaa zikr karnaa zaruri he. saarvajanik jivan main aksar yah bahes hoti rahati he ki clayptocraisi zyaada badi samasya he, yaa phir suvidha shulk? samaaj sheersh padon par hone vaale bhrashtachar se adhik prabhavit hota he, yaa nichle str par hone vaale apekshaakrit chote bhrashtachar se? is bahes ke peeche ek vimarsh he jo clayptocraisi se judaa hua he. sattar or assi ke dashakon main dekha yah gaya tha ki kai baar sheersh par baithe hue clayptocratic shaasha yaa afasar nichle str par hone vaale bhrashtachar ko naapsand karte hai. unhen lagata tha ki is chhutbhaiye bhrashtachar se vyavastha badnaam hoti he or avaidh laabh uthaane kii khud unki kshamta ghat jaati he. is drushtikon main nichle str kaa bhrashtachar prashasnic aakshamata kaa dyotak tha. 
 yah sahi he ki chote str kaa bhrashtachar rishwatakhori ko puure samaaj main vikendrit kar detaa he. ecreman ne bhi apni rachana main is pahalu kii shinaakht kii he. bharat main iske saamaajik prabhaav kaa ek udhaaharan vivaah ke bazaar main laabh ke padon par baithe varon kii unchi dahej-daron ke rup main dekha ja saktaa he. lekin duusari taraf bhartiya udhaaharan hi yah bataata he ki bhrashtachar kaa yah rup na keval sheersh padon par hone vaali kamishankhori, dallali or ugaahi se judata he, balki donon ek-duusare ko pani dete hai. pichley bees varshon se bhartiya loktantr main rajya sarkaron ke str par sattarudh nizaam dwaara aglaa chunaav ladane ke liye naukarshahi ke zariye niojit ugaahi karne kii praudyogiki lagbhag sthapit ho chuki he. is prakriya ne clayptocraisi or suvidha shulk ke bich kaa fark kaafii had tak kam kar diya he. bharat jaise sansadeey loktantr main chunaav ladane or usamen jeetne-haarane kii prakriya avaidh dhan ke istemaal or uske parinamswaroop bhrashtachar kaa pramukh strot bani hui he. yah samasya arthvyavastha par sarkari niyantran ke dinon main bhi thi, lekin bazaronmukh vyavastha ke jamaane main isane pehle se kahin zyaada bheeshan rup grahan kar liya he. ek taraf chunaavon kii sankhya or baarambarataa bad rahi he, duusari taraf rajanetaaon ko chunaav ladane or partiyaan chalaane ke liye dhan kii zarurat. naukarshahi kaa istemaal karke dhan ugaahne ke saath-saath raajnneetik dal nijee sroton se bade paimaane par kufia anudaan praapt karte hai. yah kaala dhan hota he. badale main netagan unheen aarthik hiton kii seva karne kaa vachan dete hai. nijee poonji na keval un netaaon or raajnneetik partiyon kii aarthik madad karti he jinke satta main aane kii sambhaavna he, balki vah chaalaaki se haashiye par padi raajnneetik takaton ko bhi pataaye rakhana chaahati he taaki mauka aane par unka istemaal kar sake. raajnneetik bhrashtachar ke is pahalu kaa ek isse bhi zyaada andheraa paksh he. ek taraf sangathit aparaadh jagat dwaara chunaav prakriya main dhan kaa nivesh or duusari taraf swayan maffia saradaaron dwaara partiyon ke ummidavaar ban kar chunaav jeetne kii koshish karnaa. is pahalu ko raajnneeti ke apradheekaran ke rup main bhi dekha jaataa he. 
 chunaav pranaaliyon kaa bhrashtachar kii samasya ke aaine main tulanaatmak adhyayan bhi kiya gaya he. kai vidwaanon ne ek adhyayan main dikhaaya he ki anupatik pratinidhitiv first-past-di-post ke mukaable raajnneetik bhrashtachar ke andeshon se zyaada grast hoti he. iske peeche tark diya gaya he ki anupatik pratinidhitiv ke madhyam se saansad yaa vidhayak chunane vaali pranali bahut adhik taqatvar raajnneetik dalon ko protsaahan detii he. in partiyon ke netaa raashtrapati ke saath, jiske paas is tarah kii pranaaliyon main kaafii kaaryakari adhikaar hote hai, bhrasht kism kii saudebaziyaan kar sakate hai.
 is vimarsh kaa doosraa paksh yah maan kar chalata he ki agar votaron ko netaaon ke bhrashtachar kaa pataa lag gaya to ve agle chunaav main unhen sazaa denge or eemaandaar pratinidhiyon ko chunenge. lekin, aisa hameshaa nahin hota. aksar votaron ke saamne ek taraf sattarudh bhrasht or duusari taraf  vipaksh main baithe sandigdh charitra ke netaa ke bich chunaav karne kaa vikalp hota he. ek adhyayan main tathyagat vishleshan karke yah bhi dikhaaya gaya he ki faayde ke padon se hone vaali kamaayi, vipaksh kii kamazori or poonji kii shaktiyon ke bich gathjod ke kaaran saarvajanik jivan main ek aisa dhaanchaa banataa he jisase raajnneetik kshetra ko bhrashtachar se mukt karnaa takreeban asambhav lagane lagata he. 
 beesvin sadi ke aakiri dashak main raajnneetik- prashasnic bhrashtachar ko naapane ke bhi kuch sansthagat upaay hue hai. lekin, kisi desh main saarvajanik jivan kii paardarshita kaa suchakank kya hona chahie— yah vivaad kaa vishay bana hua he. transperency international karpshan paraseptions index, brib peyars index or global karpshan barometer taiyaar kiya he. duusari taraf accountency farm price waterhouse coopers ne opacity index kii rachana kii he. centre for public integrity ne integrity index taiyaar kii he. samajha jaataa he ki is samay koi bees suchakank ek-duusare ke saath pratiyogita kar rahe hai. sabaki alag-alag rapaten jari hoti hai. 2009 main karpshan paracepshan index ne 180 deshon kii paardarshita kaa adhyayan karke newzealand ko sabase kam bhrasht or somalia ko sabase adhik bhrasht desh qaraar diya tha.
 1. sujan rose-ecreman, karpshan and government : cojiz, consequences, and riform, cambridge university press, cambridge.
 2. jong-sung you or sanjeev khagram, ‘e comparative study of inyivality and karpshan’, american sosioljical rivyuu 70.
 3. roser meresan, ‘ennectiveness of electroral system for ridusing government karpshan : a game-thritic analysis’, gamez and iconomic bihaviour 5, .
 4. james scot, comparative political karpshan, prentis- haal, angilwood cli cras, enaj.
 5. aar, clitaguard, controling karpshan, university of california press, barkale. 
