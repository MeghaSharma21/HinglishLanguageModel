 bhupain hajarika  bharat ke purvottar rajya assam se ek bahumukhi pratibha ke geetkaar, sangeetkaar or gayak the. iske alaava ve asamiya bhashaa ke kavi, film nirmaataa, lekhak or assam kii samskruti or sangeet ke achche jaankaar bhi rahe the.
 ve bharat ke aise vilakshan kalakaar the jo apane geet khud likhte the, sangitabaddh karte the or gaate the. unhen dakshin asia ke shreshthatam jivit saanskrithik duuton main se ek mana jaataa he. unhone kavita lekhan, patrakarita, gayan, film nirmaan aadi anek kshetron main kaam kiya.
 bhupen hajarika ke geeton ne lakhon dilon ko chuaa. hajarika kii asardaar aawaaj main jis kisi ne unke geet "dil hoom hoom kare" or "o ganga tu bahati he kyon" suna vah isse inkaar nahin kar saktaa ki uske dil par bhupen da kaa jaadu nahin chalaa.apni mul bhashaa asamiya ke alaava bhupen hajarika hindi, bangala samet kai anya bhartiya bhashaaon main gaanaa gaate rahe the. unhone film "gandhi tu hitler" main mahatma gandhi kaa pasandida bhajan "vaishnav jan" gaaya tha. unhen padmabhushan sammaan se bhi sammanit kiya gaya tha.
 hajarika kaa janm assam ke tinsukiya jile kii sadiya main hua tha. hajarika ke pitaaji kaa naam neelkant evam mataji kaa naam shantipriya tha. unke pitaaji multah assam ke shivsagar jile ke najira shahar se the. das santanon main sabase bade, hajarika kaa sangeet ke prati lagaav apni mata ke kaaran hua, jinhone unhen paaramparik asamiya sangeet kii shiksha janam ghutti ke rup main di. bachapan main hi unhone apana pratham geet likhaa or das varsh kii aayu main use gaaya. saath hi unhone asamiya chalchitr kii duusari film indramalati ke liye 1939 main baarah varsh kii aayu mein kaam bhi kiya.
 hajarika ne kareeb 13 saal kii aayu main tejpur se metric kii pariksha paas kii. aage kii padhai ke liye ve guwahati gaye. 1942 main guwahati ke coton college se intermediat kiya. 1946 main hajarika ne banaras hindu vishvavidhyalay se raajnneeti vigyaan main em e kiya. iske baad padhai ke liye ve videsh gaye. neuyork sthit colombia vishvavidhyalay se unhone piechdi kii degree hasil kii.
 hajarika ko 1975 main sarvotkrisht kshetreey film ke liye rashtriya puraskaar, 1992 main cinema jagat ke sarvocch puraskaar dada sahab phalke sammaan se sammanit kiya gaya. iske alaava unhen 2009 main asom ratna or isi saal sangeet naatak academy aword, 2011 main padam bhushan jaise kai pratishthit puraskaron se sammanit kiya gaya.
