 anand 1971 main bani hindi bhashaa kii film he. is film ke nirmaataa, nirdeshak, lekhak evam sampadak rishikesh mukherjee hai. is film ke mukhya kalakaar rajesh khanna evam amitabh bachchan hai. is film ko rashtriya film puraskaar main sarvshereshth film ke alaava filmafere puraskaron main chah shreniyon main puraskrit kiya gaya tha.
 film vartmaan se shuru hoti he or cancer ke visheshgy dow bhaskar bannerjee ko saahitiyik puraskaar se sammanit kiya ja rahaa he ki usne anand jaise upanyaas kii rachana kii or dow bhaskar bannerjee apni safaai main yah kahata he ki yah uski diary ke kuch panne hai or vah koi lekhak nahin he or yah upanyaas sahi ghatnaon par aadhaarit he. ab film ateet main chali jaati he jab ek jujharu doctor bhaskar bannerjee mumbai kii jhoparpatti main marizon kii dekhbhaal kar rahaa he or dekhtaa he ki bhukhmaree or badahaali is had tak faili huyi he ki vah kisi ke liye kuch bhi karne main aksham he. vahiin uske dost dow prakaash kulkarni kaa jamaa jamaaya aspataal he jo bin biimaar marizon ko bhi dekh letaa he or unase acchhee raqam anthta he jabaki garib mariz, jo ki bhaskar bhejtaa hi rahata he, ke vah bina paise hi saare test karvaa detaa he. ek din prakaash ko dilli se uske ek stri rog visheshgy dost dow trivedi kaa khat aata he ki vah apane dost anand ko uske paas bhej rahaa he. prakaash anand se kuch saal pehle mila tha or uskaa acha dost ban gaya tha. anand ko antadiyon kaa cancer he or yah baat vah jaanata he ki zyaada se zyaada vah chah maheene hi zindaa rahegaa. jab prakaash or bhaskar, prakaash ke daphtar main baithe huye hote hai to anand vahaan aa dhamkata he or apni mazaaq kii aadat shuru kar detaa he jisase bhaskar bannerjee ko gussa aa jaataa he or vah anand se poochta he ki use maaloom bhi he ki use kya beemaari he, to anand use bataata he ki use cancer he or vah zyaada se zyaada vah chah maheene hi zindaa rahegaa. yah sunakar bhaskar anand kaa qaayal ho jaataa he ki yah maaloom hote huye bhi ki vah kuch hi dinon kaa mahamaan he, anand itnaa zindadil he.anand ab bhaskar ke ghar rahane lagata he or kisi tarah yah pataa laga letaa he ki bhaskar ek ladki renu se prem karata he lekin is prem ko zaahir karne kii usamen himmat nahin he. anand ek pahalwaan kii madad se renu kii maan se milakar bhaskar or renu kaa rishta pakkaa karvaa letaa he lekin renu kii maan ko yah bataa detaa he ki bhaskar or renu kii shaadi main vah nahin rahegaa. isi bich anand ko rangamanch main kaam karne vaala ek kalakaar isa bhai suuratavala bhi mil jaataa he or usase anand kuch samvaad sikhkar bhaskar ke tepe recorder main tepe kar letaa he.ab anand kii tabiyat din par din girti jaati he or ek din vah bistar par let jaataa he. bhaskar koi karishme kii talash main kisi homeopathic doctor ke paas jaataa he or apane peeche prakaash or renu ko anand kii dekhbhaal karne ke liye chhod jaataa he lekin uske lautne tak anand dam tod chukaa hota he or parshv main anand kaa vahi rangamanch se tepe kiya samvaad chal rahaa hota he or yaheen film khatm ho jaati he.
 is film ke sangeetkaar hai salil choudhary or geetkaar hai gulzaar evam yogesh.
