 bhavani prasad mishra hindi ke prasiddh kavi tathaa gandhivadi vichaarak the. ve duusare taar-saptak ke ek pramukh kavi hai. gandhivaad kii swatchta, paavanataa or naitikta kaa prabhaav tathaa uski jhalak unki kavitaaon main saafe dekhi ja sakati he. unka pratham sangrah 'geet-farosh' apni nai style, nai udbhaawanaaon or naye paath-pravaah ke kaaran atyant lokapriy hue the. pyaar se log unhen bhavani bhai kahkar sambodhit kiya karte the.
 unhone swayan ko kabhi bhi kabhi niraashaa ke gart main doobane nahin diya. jaise saat-saat baar maut se ve lade vaise hi aazaadee ke pehle gulaami se lade or aazaadee ke baad taanaashaahee se bhi lade. apatkaal ke dauraan niyam purvak subah dopaher shaam teenon belaon main unhone kavitaayen likhi thim jo baad main trikaal sandhyaa naamak pustak main prakashit bhi huin.
 bhavani bhai ko 1972 main unki kriti buni hui rassi ke liye sahitya academy puraskaar mila. 1981-82 main uttar pradesh hindi santhaan kaa sahityakar sammaan diya gaya tathaa 1983 main unhen madhya pradesh shashan ke shikhar sammaan se alankrita kiya gaya.
 bhavaniprasad mishra kaa janm gaanv tigariyaa, tehsil siwani malwa, jila hoshangabad main hua tha. kramash: sohagpur, hoshangabad, narsinghpur or jabalpur main unki praarambhik shiksha hui. 1934-35 main unhone hindi, angreji or sanskrit vishay lekar bi0e0 paas kiya. mahatma gandhi ke vichaaron ke anusaar shiksha dene ke vichaar se ek skool kholkar adhyaapan kaary shuru kiya or us skool ko chalaate hue 1942 main giraftaar hokar 1945 main chute. usee varsh mahilashram wardha main shiksha dene ek shikshak kii tarah gayi or chaar-paanch saal vahiin bitaaye. kavitaayen likhnaa lagbhag 1930 se hi niyamit rup se prarambh ho gaya tha or kuch kavitaayen pan0 ishwari prasad verma ke sampaadan main nikalne vaale hindoopanch main hiskool paas hone ke pehle hi prakashit ho chuki thim. san 1932-33 main ve maakhanlaal chaturvedi ke sampark main aaye. chaturvedi ji aagrahpurvak karmveer main unki kavitaayen prakashit karte rahe. hans main bhi unki kaaphi kavitaayen chhapin uske baad agyeya ji ne duusare saptak main unhen prakashit kiya. duusare saptak ke baad prakaashan kram zyada niyamit hota gaya. unhone chitrapat ke liye samvaad likhe or madras ke e0bi0em0 main samvaad nirdesan bhi kiya. madras se ve mumbai main akashwani ke produsar hokar gayi. baad main unhone akashwani kendra dilli main bhi kaam kiya. jivan ke 33wein varsh se ve khaadi pahanane lage. jivan kii sandhya bela main ve dilli se narsinghpur ek vivaah samaaroh main gayi the vahiin achaanak biimaar ho gayi or apane sage sambandhiyon va parivaar janon ke bich antim saans lee. kisi ko marate samay bhi ksht nahin pahunchaaya.unke parivaar main inke ek putr anupam mishra ek suparichit paryaavarnavid hai.
 kavita sangrah- geet farosh, chakit he dukh, gandhi panchashati, buni hui rassi, khushboo ke shilaalekh, trikaal sandhyaa, vyaktigat, parivartan jie, tum aate ho, edam na mum, sharir kavita: fasalein or phool, maansarovar din, samprati, andheri kavitaayen, toos kii aag, kaaljayi, anaam, neeli rekha tak or sannata.
 bal kavitaayen - tukon ke khel,
 sansmaran - jinhone mujhe rachaa
 nibandh sangrah - kuch niti kuch raajnneeti.
 bhavani prasad mishra un gine chune kaviyon main the jo kavita ko hi apana dharm maanate the or aam janon kii baat unki bhashaa main hi rakhte the. unhone taal thonkkar kaviyon ko naseehat di thi-
 unki bahut sari kavitaaon ko padhate hue mahasoos hota he ki kavi aapse bol rahaa he, batiyaa rahaa he. jahaan apni geetfarosh kavita main kavi ne apane filmi duniya main bitaaye samay ko yaad kar kavi ke geeton kaa vikreta ban jane kii vidmbana ko maarmikata ke saath kavita main dhaala he vahiin satapura ke ghaney jangal jaisi kavita sudhi pathakon ko ek achhuti prakruti kii sundar duniya main lekar chalati he..unki kavitaayen gey hai or pathakon ko taumr samaran rahati hai.
 ve gudh baton ko bhi bahut hi aasaani or saralata ke saath apni kavitaaon main rakhte the. nai kavitaaon main unka kaaphi yogadan he. unka saadagi bharaa shilp ab bhi naye kaviyon ke liye chunauti or preranarot he. ve janata kii baat ko janabhasha main hi rakhte the. unki kavitaaon main naye bharat kaa swapn jhalkata he. unki kavitaayen parivartan or sudhaar kii abhivyakti hai. ve apatkaal main virodh main khadey ho gaye or virodh swaroop pratidin teen kavitaayen likhte the. vastut: ve kaviyon ke kavi the.
