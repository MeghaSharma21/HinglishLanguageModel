 maanushi chhillar ek bhartiya model va soundarya pratiyogita kii vijeta hai jinhen vishwa sundari 2017 ke taj se nawaaza gaya hai. isse pehle 25 june 2017 ko unhen femina miss india sammaan se bhi nawaja gaya tha.is pratiyogita main unhone dilli sahit desh ke anya rajyon kii 30 pratiyogiyon ke bich haryana kaa pratinidhitiv kiya.
 femina miss india 2017 ke final main maanushi se antim sawaal poocha gaya ki " 30 pratibhaagiyon ke saath ek maheene kaa vakt bitaane ke baad wo kya sabak lekar waapas jaaengi?" iske jawaab main unhone kaha ki pratiyogita ke dauraan unke paas ek drushtikon tha jisase unhen ye vishwaas hasil hua ki wo duniya main badlaav laa sakati hai. unke is jawaab ne nirnaayakon kaa dil jeet liya or isi ke saath femina miss india 2017 ke taj par unka adhikaar ho gaya.femina miss india hone ke naate inhone navambar 2017 main china ke cyna city arena main sampann hui "miss world 2017" kii pratiyogita main bharat kaa pratinidhitiv kiya or vijeta baniin.
 doctor mata-pita ke ghar janmi maanushi khud bhi ek medical chaatr hai.unke pita dow. mitra basu chhillar raksha anusandhan evam vikaas sanghathan main vaigyanik hai, to vahiin unki mata dow. neelam chhillar maanav vyavhaar or sambhddha vigyaan santhaan main snaayu-rasayan vibhaag kii vibhaagadhyaksh hai. vidyalayan shiksha saint thomas skool, dilli se puri karne ke baad ab wo embibies kii degree ke liye bhagat phool singh government medical college, haryana main adhyayanrat hai. maanushi ek prashikshit kuchipudi nrutyaangna hai jinhone raja-radha reddy or kaushalya reddy jaise nrity-kala marmagyon se prashikshan praapt kiya he. iske saath hi ye rashtriya natya vidhyalay kaa bhi hissaa rahi hai. 
 25 june 2017 ko, maanushi ne femina miss india 2017 pratiyogita main haryana rajya kaa pratinidhitiv kiya. is pratiyogita ke dauraan, chhillar ko miss photogenic naamak sammaan se bhi nawaja gaya.
 vishwa sundari 2017 pratiyogita ke dauraan maanushi ne sheersh model, pipuls chois, or multimedia pratiyogitaaon main semifinal main jagah banaain. iske saath hi unhen 'beauty bid e parapaj' pratiyogita kii sahavijeta bhi ghoshit kiya gaya. is pratiyogita main unhone 'shakti' naam se apni pariyojna ke antargat "masik dharm or swatchta" vishay par jaagarukta ke liye kaam karte hue 20 gaanvon kaa bhraman karte hue takreeban 5,000 mahilaon tak apni baat pahunchaai. 18 november 2017 ko maanushi ko vishwa sundari 2017 kaa taj purito rico kii naagarik or purv vishwa sundari steffni del dwaara pahanaaya gaya. is prakaar maanushi ab ye taj pahanane vaali chhathi bhartiya mahila ban gayi hai. gauratlab he ki san 2000 main priyanka chopra ko yah sammaan milane ke ek lambey antaraal ke baad kisi bhartiya mahila ko yah sammaan phir se hasil hua he. 
 vishwa sundari 2017 ke rup main, chhillar 26 navambar ko waapas bharat laut aayi, jahaan prashansakon bade hujum dwaara apaar harsh ke saath unka swaagat kiya gaya. iske baad unhone hyderabad main yojit 2017 global udhyamita shikhar sammelan main bataur vaktaa apana sambhaashan diya. maanushi ko anemia free haryana campan kii brands ambesder banane ke saath-saath haryana sarkaar dwaara unke "beauty vid e parapaj" pariyojna 'shakti' ko 18 karod rupee kaa sarkari andaan bhi praapt hua he. itnaa hi nahin unhen vishwa sundari kaa khitaab jeetne ke kaaran varsh 2017 sienen-ibien indian of da year puraskaar main vishesh achievement aword se bhi sammanit kiya gaya he.
