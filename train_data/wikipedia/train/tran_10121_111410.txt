 bhairav prasad gupt hindi sahitya ke, pragatisheel vichaardhaara ke, kahanikar evam upanyaaskaar tathaa prakhyat sampadak the. visheshat: 'kahani' evam 'nayi kahaniyaan' patrikaon ke sampadan dwaara unhone hindi patrakarita ke itihaas main ek maandand bhi kaayam kiya tathaa lambey samay tak nayi kahani aandolan ke sanchaalan main prashansaneey yogadan bhi diya.
 bhairav prasad gupt kaa janm 7 july 1918 i0 ko uttar pradesh ke baliya jile ke sivanklan naamak gaanv main hua tha. praathmik vidhyalay main jane se purv unhen mahajanee kii shiksha di gayi. us daur main is prakaar ke mahajanee skool gaanvon main chalate the jinamein baniyon-mahajanon ke bacchon ko aisi shiksha di jaati thi jo unhen dukandaaree ke hisaab kitaab main madad pahunchaa sake. ucch shiksha ke liye ve ervin college elahabaad gayi. vahaan ve shivdaan singh chouhan, jagadish chandra maathur, ganga prasad pandey, rajballabh ojha aadi sahityakaron ke sampark main aaye. ye log hindi sahitya parishad ke sakriy kaaryakarta the. elahabaad or un saathiyon ke bich bhairav prasad gupt kii saahitiyik or raajnneetik abhiruchiyon kaa vikaas hua. snatakottar str tak shiksha arjeet karne vaale bhairav prasad gupt ne apana karier dakshin bharat main hindi prachaarak ke rup main armbh kiya. san 1938 se san 1940 tak ve madras sthit 'hindi prachaarak mahavidhyalay' main karyrat rahane ke baad 1942 tak trichirapalli main adhyaapan kiya or vahiin akashwani main bhi sevaayen deen. ‘bharat chodo aandolan' ke daur main unhen central ardnance depo, kanpur main kaam karnaa padaa. aage chalakar san 1944-1954 kii avadhi main unhone maaya or manohar kahaniyaan jaisi patrikaon kaa sampadan kiya. iske baad ve puri tarah se saahitiyik patrika ’kahani' or ‘nayi kahaniyaan' ke sampadan main dattachitt rahe. baad main ve swatantra lekhan ke atirikt 1974 se 1980 tak mitra prakaashan, elahabaad ke paramarshdaata rahe. unka nidhan 7 april 1995 ko aligarh main hua.
 bhairav prasad gupt ne apane jivan kaa ek pramukh bhaag sampadan ke prati samarpit kiya. hindi sahitya ke itihaas main unke lekhak rup se bhi kahin adhik mahatva unke sampadak rup ko diya jaataa he. 'maaya' evam 'manohar kahaniyaan' se lekar 'nayi kahaniyaan' tak unhone sampadan ke anek kirtiman banaaye.
 ek sampadak ke rup main bhairav prasad gupt ne apane karier kii shuruyaat san 1944 main mitra prakaashan kii patrikaon -- 'maaya' evam 'manohar kahaniyaan' ke sampadakeey vibhaag main kaary karne se kiya. unhone 'maaya' ke sampadakeey vibhaag main kaam kiya or 'manohar kahaniyaan' kaa sampadan kiya. 1953 i0 tak ve vahaan rahe. iske baad apane duusare daur main bhi san '75 se '80 ke bich unhone iske sampadakeey vibhaag main kaary kiya. jis samay gupt ji is vibhaag se jude us samay 'maaya' or 'manohar kahaniyaan' multah manoranjandharma halki-phulki kahaniyon kii patrikas thim jinka gambhir or suruchi sampann pathakon ke bich koi maan nahin tha. gupt ji ne premachand ke ek sambandhi rajeshwar prasad singh ke saath milakar sampadan karte hue in patrikaon kii prakruti hi badal daali. hindi ke praayah sabhi mahatvapurn kahanikaron ko unhone inase joda or mahatvapurn videshi kahaniyon ke anuwaad kii shuruyaat kii. unka apana pehla upanyaas 'sholay' bhi dharawahik rup se manohar kahaniyaan main hi prakashit hua tha or chah maheene main hi patrika kaa cirkulation duguna ho gaya tha. unke iske sampadan se alag rahane ke samay adhik vyavsaayik laabh kii drushti se 'manohar kahaniyaan' ko satya kathaon par kendrit kar diya gaya.
 kahani patrika san 1938 se hi saraswati press se shripat raay ke sampadan main nikal rahi thi. bhairav prasad gupt san 1955 main iske sampadan se jude or 1960 tak iskaa sampadan karte rahe. "san '55 or san '56 main prakashit uske vaarshik ank apane aitihaasik mahatv ke kaaran aaj bhi mile ke pathar ke rup main sweekrut hai. vibhinn bhartiya bhashaaon ke mahatvapurn kahanikaron ko ek manch par laane kaa kaam kahani ne kiya." baad main nitigat matbhed ke kaaran unhen kahani ke sampadan se alag hona padaa. is sambandh main unhone swayan likhaa he: 
 kahani patrika se mukt hote hi unhone raajakmal prakaashan se prakashit hone vaali 'nayi kahaniyaan' kaa sampadan sanbhaala. vastutah unke 'kahani' patrika main rahete hue hi raajakmal prakaashan ke tatkaaleen prabandh nideshak om prakaash kahani-kendrit patrika nikaalane kii yojana bana rahe the or ek sakasham sampadak ke rup main swabhaavatah bhairav prasad gupt is kaary ke liye sarvatha upyukt the. atah 'kahani' patrika se mukti ke din hi unhen raajakmal prakaashan dilli se omprakash kaa taar mila, jisamen unase kahin or niyukti na lene kaa anurodh kiya gaya, kyonki agle din hi ve baat karne ke liye elahabaad aa rahe the. 14 janvari ko omprakash elahabaad aaye, bhairav prasad gupt se baat hui or 15 janvari ko hi unhone 'nayi kahaniyaan' kaa sampadan-bhaar sambhaal liya.
 bhairav prasad gupt kaa yogadan kahani tathaa nayi kahaniyaan ke sampadak ke rup main nayi kahani andolan ke sanchaalan ke atirikt kahani ke gunatmak vikaas tathaa kahani-samiksha ko gunatmak rup se viksit karne main ahm bhoomika nibhaane ke rup main bhi sweekaar kiya jaataa he. markendeya ke shabdon main: 
 janvari 1963 tak unhone 'nayi kahaniyaan' kaa sampadan kiya or ek baar phir nitigat matbhed ke kaaran hi iske sampadan se bhi hat gayi.
 'nayi kahaniyaan' se alag hone ke baad bhairav prasad gupt ne apni swatantra patrika ke rup main janvari-march 72 ank ke rup main 'samarmbh' nikaala. phir san 73 main iskaa doosraa or antim ank 'prarambh' ke naam se prakashit hua. aarthik kathinaaiyon ke kaaran aage ve patrika nahin nikaal paye.
