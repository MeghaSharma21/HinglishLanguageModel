 
  bahadur shastri, bharat ke duusare pradhanmantri the. vah 9 june 1964 se 11 janvari 1966 ko apni mrityu tak lagbhag atharah maheene bharat ke pradhanmantri rahe. is pramukh pad par unka kaarykaal adwitiya rahaa.
 bharat kii swatantrata ke pashchaat shastriji ko uttar pradesh ke sansadeey sachiv ke rup main niyukt kiya gaya tha. govind ballab pant ke mantrimandal main unhen police evam parivahan mantralay saunpa gaya. parivahan mantri ke kaarykaal main unhone pratham baar mahila sanvaahakon kii niyukti kii thi. police mantri hone ke baad unhone bheed ko niyantran main rakhane ke liye lathi kii jagah pani kii bauchhaar kaa prayog prarambh karaayaa. 1951 main, jawaharlal nehru ke netritv main vah akhil bharat congress cameti ke mahasachiv niyukt kiye gayi. unhone 1952, 1957 va 1962 ke chunaavon main congress party ko baari bahumat se jitaane ke liye bahut parishram kiya.
 jawaharlal nehru kaa unke pradhanmantri ke kaarykaal ke dauraan 27 may, 1964 ko dehavsaan ho jane ke baad saaf suthri chhavi ke kaaran shastriji ko 1964 main desh kaa pradhanmantri banaaya gaya. unhone 9 june 1964 ko bharat ke pradhan mantri kaa pad bhaar grahan kiya.
 unke shasankaal main 1965 kaa bharat paak yuddh shuru ho gaya. isse teen varsh purv china kaa yuddh bharat haar chukaa tha. shastriji ne apratyaashit rup se hue is yuddh main nehru ke mukaable raashtra ko uttam netritv pradaan kiya or pakistan ko karaari shikast di. isaki kalpana pakistan ne kabhi sapane main bhi nahin kii thi.
 tashkand main pakistan ke raashtrapati ayub khan ke saath yuddh samaapt karne ke samjhaute par hastakshar karne ke baad 11 janvari 1966 kii raat main hi rahasyamay paristhitiyon main unki mrityu ho gayi.
 unki saadagi, deshbhakti or eemaandaaree ke liye maranoparant bharat ratna se sammanit kiya gaya.
 bahadur shastri kaa janm 1904 main mughalsarai main munshi sharada prasad shrivastav ke yahan hua tha. unke pita praathmik vidhyalay main shikshak the at: sab unhen munshiji hi kehete the. baad main unhone rajasav vibhaag main lipic kii naukari kar lee thi. bahadur kii maan kaa naam ramdulari tha. parivaar main sabase chota hone ke kaaran balak bahadur ko parivaar vaale pyaar main nanhen kahkar hi bulaayaa karte the. jab nanhen atharah maheene kaa hua durbhaagya se pita kaa nidhan ho gaya. uski maan ramdulari apane pita hajarilal ke ghar mirzapur chali gayin. kuch samay baad uske naanaa bhi nahin rahe. bina pita ke balak nanhen kii parvarish karne main uske mausa raghunatha prasad ne uski maan kaa bahut sahyog kiya. nanihaal main rahete hue usne praathmik shiksha grahan kii. uske baad kii shiksha harishchandr hai skool or kaashi viapeeth main hui. kaashi viapeeth se shastri kii oopaadhi milane ke baad unhone janm se chalaa aa rahaa jatisuchak shabd shrivastav hameshaa hameshaa ke liye hataa diya or apane naam ke aage 'shastri' laga liya. iske pashchaat shastri shabd bahadur ke naam kaa paryaay hi ban gaya.
 1928 main unka vivaah mirzapur nivasee ganeshprasad kii putree lalita se hua. lalita shastri se unke chha: santaanen huin, do putriyaan-kusum va suman or chaar putr-harikrishna, anil, sunil va ashok. unke chaar putron main se do-anil shastri or sunil shastri abhi hai, shesh do divangat ho chuke hai. anil shastri congress party ke ek varisht netaa hai jabaki sunil shastri bhartiya janata party main chale gayi.
 sanskrit bhashaa main snaatak str tak kii shiksha samaapt karne ke pashchaat ve bharat sevak sangh se jud gayi or deshseva kaa vrath lete hue yaheen se apane rajnatik jivan kii shuruyaat kii. shastriji sachche gandhivaadi the jinhone apana sara jivan saadagi se bitaayaa or use garibon kii seva main lagaaya. bhartiya swadhinata sangram ke sabhi mahatvapurn kaaryakramon va aandolanon main unki sakriy bhagidaari rahi or uske parinamswaroop unhen kai baar jelon main bhi rahanaa padaa. swadhinata sangram ke jin aandolanon main unki mahatvapurn bhoomika rahi unamem 1921 kaa asahyog andolan, 1930 kaa dandi march tathaa 1942 kaa bharat chodo aandolan ullekhneey hai.
 duusare vishwa yuddh main england ko buree tarah ulajhata dekh jaise hi netaji ne aaazaad hind fouj ko "dilli chalo" kaa naaraa diya, gandhi ji ne maukey kii najaakat ko bhaanpate hue 8 agast 1942 kii raat main hi bombay se angrejon ko "bharat chodo" va bharatiyon ko "karo yaa maro" kaa aadesh jari kiya or sarkari suraksha main yarvada pune sthit aagaa khan pales main chale gayi. 9 agast 1942 ke din shastriji ne elahabaad pahunchakar is aandolan ke gandhivaadi naare ko chaturaai purvak "maro nahin, maaro!" main badal diya or apratyaashit rup se kranti kii dawanal ko puure desh main prachand rup de diya. puure gyaarah din tak bhumigat rahete hue yah aandolan chalaane ke baad 19 agast 1942 ko shastriji giraftaar ho gayi.
 shastriji ke raajnneetik digdarshakon main purushottams tandon or pandit govind ballab pant ke atirikt jawaharlal nehru bhi shaamil the. sabase pehle 1929 main elahabaad aane ke baad unhone tandanji ke saath bharat sevak sangh kii elahabaad ikai ke sachiv ke rup main kaam karnaa shuru kiya. elahabaad main rahete hue hi nehruji ke saath unki nikatataa badhi. iske baad to shastriji kaa kad nirantar badhata hi chalaa gaya or ek ke baad ek safalataa kii sidhiyaan chadhate hue ve nehruji ke mantrimandal main gruhamantri ke pramukh pad tak ja pahunche. or itnaa hi nahin, nehru ke nidhan ke pashchaat bharatvarsh ke pradhan mantri bhi bane.
 unki saaf suthri chhavi ke kaaran hi unhen 1964 main desh kaa pradhanmantri banaaya gaya. unhone apane pratham samvaadadaata sammelan main kaha tha ki unki sheersh praathamikta khadyann mulyon ko badhane se rokna he or ve aisa karne main safal bhi rahe. unke kriyalap saiddhanthik na hokar purnat: vyaavhaarik or janata kii aavashyaktaaon ke anuroop the.
 nishpaksh rup se yadi dekha jaye to shastriji kaa shashan kaal behad kathin rahaa. poonjipati desh par haaavee hona chaahate the or dushman desh ham par akraman karne kii firaaq main the. 1965 main achaanak pakistan ne bharat par saayam 7.30 baje hawaii hamalaa kar diya. paramparanusaar raashtrapati ne apaat baithak bula lee jisamen teenon raksha angon ke pramukh va mantrimandal ke sadsy shaamil the. sanyog se pradhanmantri us baithak main kuch der se pahunche. unke aate hi vichaar-vimarsh prarambh hua. teenon pramukhon ne unase sari vastusthiti samajhaate hue poocha: "sar! kya hukum he?" shastriji ne ek vaakya main tatkaal uttar diya: "aap desh kii raksha kijiye or mujhe bataaiye ki hamen kya karnaa he?"
 shastriji ne is yuddh main nehru ke mukaable raashtra ko uttam netritv pradaan kiya or jai jawan-jai kisaan kaa naaraa diya. isse bharat kii janata kaa manobal badha or sara desh ekajute ho gaya. isaki kalpana pakistan ne kabhi sapane main bhi nahin kii thi.
 bharat paak yuddh ke dauraan 6 sitambar ko bharat kii 15ve paidal sainya ikai ne dwitiya vishwa yuddh ke anbhavi major general prasad ke nettrutv main icchhogil nahar ke pashchimi kinare par pakistan ke bahut bade hamale kaa datakar muqabla kiya. icchhogil nahar bharat or pakistan kii vaastavik seemaa thi. is hamale main khud major general prasad ke kafile par bhi bheeshan hamalaa hua or unhen apana vaahan chhod kar peeche hatana padaa. bhartiya thalsena ne dooni shakti se pratyakraman karke barki gaanv ke sameep nahar ko paar karne main safalataa arjeet kii. isse bhartiya sena lahore ke hawaii adde par hamalaa karne kii seemaa ke bheetar pahunch gayi. is apratyaashit akraman se ghabaraakar america ne apane nagarikon ko lahore se nikaalane ke liye kuch samay ke liye yudhviram kii apil kii.
 aakhirkaar rus or amarika kii mileebhagat se shastriji par jor daalaa gaya. unhen ek sochi samajhi sajeesh ke tahat rus bulawaaya gaya jise unhone sweekaar kar liya. hameshaa unke saath jane vaali unki patni lalita shastri ko bahala phusalaakar is baat ke liye manaaya gaya ki ve shastriji ke saath rus kii rajdhani tashkand na jaayen or ve bhi maan gayin. apni is bhul kaa shrimati lalita shastri ko mrityuparyant pachhtaawaa rahaa. jab samjhauta vaarta chali to shastriji kii ek hi jid thi ki unhen baaki sab sharten manjuur hai parantu jiti hui jameen pakistan ko lautaanaa haragiz manjuur nahin. kaaphi jaddojhed ke baad shastriji par anterrashtriya dabaav banaakar tashkand samjhaute ke dastauez par hastakshar kara liye gayi. unhone yah kehete hue hastakshar kiye the ki ve hastakshar jarur kar rahe hai par yah jameen koi doosraa pradhan mantri hi lautaayegaa, ve nahin. pakistan ke raashtrapati ayub khan ke saath yudhviram ke samjhaute par hastakshar karne ke kuch ghante baad 11 janvari 1966 kii raat main hi unki mrityu ho gayi. yah aaj tak rahasy bana hua he ki kya vaaki shastriji kii maut hridayaghat ke kaaran hui thi? kai log unki maut kii vajah jehar ko hi maanate hai.
 shastriji ko unki saadagi, deshbhakti or eemaandaaree ke liye aaj bhi puraa bharat shraddhapurvak yaad karata he. unhen maranoparant varsh 1966 main bharat ratna se sammanit kiya gaya.
 tashkand samjhaute par hastakshar karne ke baad usee raat unki mrityu ho gayi. mrityu kaa kaaran heart atake bataaya gaya. shastriji kii antyeshti puure rajkeey sammaan ke saath shaantivan ke aage yamuna kinare kii gayi or us sthal ko vijay ghat naam diya gaya. jab tak congress sansadeey dal ne indira gandhi ko shastri kaa vidhivat uttaradhikari nahin chun liya, gulzari laal nanda kaaryvahak pradhanmantri rahe.
 shastriji kii mrityu ko lekar tarah-tarah ke kayaas lagaaye jate rahe. bahuterey logon kaa, jinamein unke parivaar ke log bhi shaamil hai, mat he ki shastriji kii mrityu heart atake se nahin balki jehar dene se hi hui. pehali inquairi raaj narayan ne karavaayi thi, jo bina kisi nattejey ke samaapt ho gayi aisa bataaya gaya. maje kii baat yah ki indian parliamentry librari main aaj uskaa koi ricard hi maujuud nahin he. yah bhi aarope lagaaya gaya ki shastriji kaa post mortem bhi nahin hua. 2009 main jab yah sawaal uthaaya gaya to bharat sarkaar kii ore se yah jabaav diya gaya ki shastriji ke privet doctor aar0en0chugh or kuch rus ke kuch doctoron ne milakar unki maut kii jaanch to kii thi parantu sarkaar ke paas uskaa koi record nahin he. baad main pradhanmantri karyaalay se jab isaki jaankaree maangi gayi to usne bhi apni majaburi jataayi.
 shastriji kii maut main sambhavit sajeesh kii puri pole outluk naam kii ek patrika ne kholi. 2009 main, jab south asia par siie kii nazar naamak pustak ke lekhak anuj dhar ne soochna ke adhikaar ke tahat maangi gayi jaankaree par pradhanmantri karyaalay kii ore se yah kahana ki "shastriji kii mrityu ke dastauez saarvajanik karne se hamaare desh ke anterrashtriya sambandh kharaab ho sakate hai tathaa is rahasy par se pardaa uthte hi desh main uthal-puthal machane ke alaava sansadeey visheshadhikaron ko thes bhi pahunch sakati he. ye tamaam kaaran hai jisase is sawaal kaa jabaav nahin diya ja saktaa.".
 sabase pehle san 1978 main prakashit ek hindi pustak lalita ke ansu main shastriji kii mrityu kii karun katha ko swaabhaavik dhang se unki dharmapatni lalita shastri ke madhyam se kahalwaya gaya tha. us samay lalitaji jivit thim.
 yahi nahin, kuch samay purv prakashit ek anya angreji pustak main lekhak patrkaar kuldeep naiyar ne bhi, jo us samay tashkand main shastriji ke saath gayi the, is ghatana chakra par vistaar se prakaash daalaa he. gat varsh july 2012 main shastriji ke tisare putr sunil shastri ne bhi bharat sarkaar se is rahasy par se pardaa hataane kii maang kii thi.
  jawaharlal nehru · gulzaarilal nanda † · bahadur shastri · indira gandhi · morarji desai · choudhary charan singh · rajeev gandhi · vishwanath pratap singh · chandrasekhar · pi ve narsimha raav · atal bihari vaajapeyi · much di devgauda · indra kumaar gujral · manmohan singh · narendra modi 
