 kisaan unhen kaha jaataa he, jo kheti kaa kaam karte hai. inhen krishak or khetihar ke naam se bhi janaa jaataa he. ye baaki sabhi logo ke liye khaadya saamagree kaa utpaadan karte he. isamen fasalon ko ugaana, baagon main paudhe lagaana, murgiyon yaa is tarah ke anya pashuon kii dekhbhaal kar unhen badhanaa bhi shaamil he. koi bhi kisaan yaa to khet kaa maalik ho saktaa he yaa us krishi bhoomi ke maalik dwaara kaam par rakhaa gaya majdoor ho saktaa he.
 acchhee arthvyavastha vaale jagahon main kisaan hi khet kaa maalik hota he or usamen kaam karne vaale uske karmchaaree yaa majdoor hote hai. haalanki isse pehle tak keval vahi kisaan hota tha, jo khet main fasal ugaata tha or pashuon, machhliyon aadi kii dekhbhaal kar unhen badhaata tha. 
 kuch deshon main saamanytah is shabd kaa upyog pashupaalan or unako badhaane se hota he, jisamen bhed, bakrii, ghode aadi aate hai. america main iske liye rentures shabd kaa upyog kiya jaataa he or australia va united kingdom main grajirs shabd prachlit he. dugdh utpaadan main lage logon ko bhi in deshon main kisaan kaha jaataa he. isi ke saath saath murgiyon, battakh, hans aadi ko badhaane vaale or unase maance, andey or pankhons kaa utpaadan karne waalon ko bhi kisaan hi mana jaataa he.
 kuch viksit deshon main kisaan shabd kaa upyog kisi vyavsaayee yaa peshewar ke liye kiya jaataa he, jiske paas fasal ugane ke liye jameen or ruchi to hota hi he, par saath hi saath vah logon ko usamen kaam karne ke liye bhi rakhata he yaa kisi ke dwaara us kaary ko karwaata he.
 krishi kaary main kai saare khatre hote hai. inamen kheti karne vaale kisaanon ko khet main kai saare khatarnaak jeev-jantuon kaa saamana karnaa padataa he. khet main kaam karte samay bichchhuon, chitiyon, madhumakhiyon aadi ke kaatane kaa bahut bada khatra rahata he. kisaanon ko bahut baari or bade mashiinon ke saath kaam karnaa padataa he, unase bhi chot lagane or maut hone kii bhi sambhaavna rahati he.
