 lord voldemort je ke rolling dwaara rachit harry potter shrunkhlaa kaa ek kaalpanik charitra he. wo is upanyaas ke mukhya kirdaar harry potter kaa mukhya pratidwandi va khalanaayak he. voldemort kaa asli naam tom riddle he. uskaa pratham avataran harry potter or paras pathar main hota he. vah tritiy bhaag harry potter or azkaaban kaa qaidi ko chhodkar baaki har bhaag main he. tritiy bhaag main keval uskaa zikr miltaa he.  
 voldemort tantra-mantra or jaadu-tone ke vidhyalay hoguarts se shikshit he. uskaa pita tom riddle senior saamaanya magalu tha. uski maan meropi riddle salaajaar slidarin, se nikle shuddh rakt vaale khandaan se thi, jo ki hoguarts tantra-mantra or jaadu-tona vidhyalay ke chaar sansthaapakon main ek the. balak tom riddle anathalay main janma or palaa-badha. jald hi use magalu insaanon or ashuddh rakt vaale jaaduugaron se sakht nafrat hote lagi or saath hi saath kaale jaadu main uskaa utsaah badhata gaya. dhire dhire usne apni tarah sochane vaale bahut se jaadugar ikaithe kiye or praan bhakshi naam kaa giroh banaaya or unka sardaar ban gaya tathaa lord voldemort ke naam se janaa gaya. jo bhi uskaa virodh karata tha, wo or uskaa giroh praan bhakshi uskaa katl kar dete the. usne harry potter ke mata pita dono kaa hi mrityu dansham abhishaap se katl kar diya. ek varshiya harry par bhi usne yahi abhishaap chalaaya. par harry ke marane ke bajaay abhishaap palat kar khud voldemort ko hi lag gaya. harry batch niklaa, par voldemort aadha-zida pretatma ban kar rah gaya. baad main voldemort jismo-jaan samet waapas aa jaataa he. uske paas ek paaltu sarpini nagini thi or voldemort khud sarpbhasha jaanata he.
 2001 main diye ek saakshaatkaar main je ke rolling ne kaha ki prarambh main unhone voldemort kirdaar ke bare main nahin sochaa tha. unka praarambhik vichaar keval itnaa tha ki "harry nahin jaanata tha ki vah ek jaadugar he...phir unhone iske peeche ke kaarnon par kaary kiya ki aisa kaise ho saktaa he ki vah khud ko nahin jaanata ki vah koun he...jab vah ek saal kaa tha tab use sabase dusht jaadugar ke dwaara maarane ke saikadon praytn kiye gayi. us jaadugar ne harry ke mata pita ko maar diya or uske baad use bhi maarane kaa praytn kiya—usne use shraap dene kii koshish kii. ...hamaare dhundne se pehle hi harry hame mil gaya. or—phir—lekin ek rahasyamayi kaaran se shraap harry par vifal ho jaataa he. prakashit jaadu ke kaaran se harry ke maathe par ek nishaan aa jaataa he or shraap us dusht jaadugar par waapas aa jaataa he jo ab chhupataa phir rahaa he."
 upanyaas ke duusare sanskaran main rolling ne voldemort ko ashuddh rakt waalon se nafrat karne vaale ke rup main prastut kiya he jabaki uskaa rakt swayan aadha ashuddh tha. san 2000 main bibisi ko diye ek saakshaatkaar main rolling ne voldemort ko swayan se nafrat karne vaala gunda bataaya he. isi saal vah is kirdaar ko lekar vah or adhik gambheer hui or voldemort kirdaar ko vah asal jivan ke taanaashaahon se jodne ko sochaa. 2004 main rolling ne kaha ki voldemort kaa charitra kisi asal jindagi ke vyakti par aadhaarit nahin he. 2006 main rolling ne saakshaatkaar main kaha ki voldemort kaa mukhya uddeshy insaanon ko daraana tha: maut kaa dar. 
 puri shrunkhlaa main rolling ne voldemort ko aise dusht jaadugar ke rup main pesh kiya he ki jaaduugari kii duniya main sabhi uskaa naam lene ko bhi khatarnaak maanate the. shrunkhlaa ke adhiktar kirdaar uskaa naam lene ke bajaay "tum jaanate ho koun" yaa "vahi jiskaa naam nahin liya jaataa" se sambodhit karte the. harry potter or maut ke tohafe main uskaa naam lene par is ashanka se roak lagaayi gayi thi ki voldemort or uskaa giroh kisi ko bhi aisa karne par dhund saktaa he. upanyaas ke duusare sanskaran ke anusaar I am Lord Voldemort naam uske asli naam tom marvolo riddle kaa varna-viparyay he. 
 voldemort apana padaarpan harry potter or paras pathar se karata he. is upanyaas main rolling ne use anisht dev ke rup main prastut kiya he jisane harry ke mata-pita james potter or lily potter kii hatya kii he. parantu maan ke harry ke prati pyaar or balidaan kii ichhaashkti ke kaaran voldemort ke mrityu shraap mrityu dansham se shishu harry batch jaataa he or parinamswaroop voldemort sharir kho detaa he tathaa harry ke maathe par nishaan ban jaataa he. is bhaag main voldemort paras pathar praapt karke apni khoyi huye sharir ko phir se praapt karne kaa asafal prayaas karata he. is udeshy ko puraa karne ke liye vah profesar quiral kii madad letaa he tathaa uske sar ke peeche aa jaataa he. phir bhi harry ant main use paras pathar churaane se roak detaa he. 
 upanyaas ke duusare sanskaran harry potter or rahasyamayi tahkhaana main rolling ne kishoravastha ke voldemort tom marvolo riddle ko prastut kiya he jo ki jini wesli dwaara khoji gayi jaadui diary main ek yaad ke rup main rahata he. is pustak main jini kaa ek sharmili ladki ke taur par chithran kiya gaya he jo harry ko pasand karti he. chintit or akeli jini us diary main apane raaj likhane prarambh kar detii he jiske kaaran use riddle se sahanubhuti utpann ho jaati he. kahani ke ant main riddle apane naam ke aksharon ko punarvyavasthit karke khulaasa karata he ki vahi voldemort he jo apni jaadui diary ke sahare apane sharir ko punah praapt karke anisht dev bananaa chahta he. vah aage khulaasa karata he ki usne rahasyamayi tahkhaana kholane ke liye jini ko pyaade ke rup main istemaal kiya tathaa vah jini ke kamjor hone par vah majboot hoga parantu harry ne kaldrushti sarp ke daaton kii madad se diary main band tom riddle ke yaadon ko parrast kiya. harry potter or half blad prince main harry ko praadhyaapak albus dambldor ke madhyam se pataa chalata he ki vah diary voldemort ke 7 horcrax main ek thi.
 tritiy sanskaran main voldemort kii upasthiti nahin he. kahani ke ant ke samay jyotishshastra kii professor sybil trailavane ne ek swamibhakt naukar dwaara voldemort ke punah jivit kiye jane kii bhavishyavaanee kii or bataaya ki vah naukar 12 varshon baad kaid se mukt hoga. shuruyaat main yah naukar syrius blike lag rahaa tha parantu asal main vah ron ke chuuhe scrabers ke bhesh main tha jiskaa asli naam peter petigryu yaa warmtel tha.
 chauthe sanskaran harry potter or aag kaa pyaalaa main voldemort upanyaas ke shuruyaat tathaa ant main aata he. uskaa minion berty crouch junior hoguarts ke professor mad-ai mudi kaa bhesh banaakar aa jaataa he tathaa jaaduugari kii trikoniya shrunkhlaa main apni chaalon se aag ke pyaale main harry kaa naam daal detaa he, jabaki harry ke paas us pratiyogita ke liye aavashyak yogyata nahin thi. voldemort kaa lakshya harry ko little hanglaton kabrgah bulaanaa tha jahaan riddle parivaar kii kabre thi. uskaa mukhya uddeshy apana sharir waapas paanaa tha. iske liye berty crouch ne trikoniya shrunkhlaa kii vijeta trophy par kaala jaadu kiya. kahani ke ant main harry pakadaa jaataa he or little hanglaton kabrgah main peter petigryu dwaara uskaa khun istemaal karke, bheeshan jaadui ritiyon dwaara voldemort ko punah apana sharir saath hi puri takat ke saath waapas mil jaataa he. is dauraan harry ke sahpaathee cedrick degree, jo ki harry ke saath hi us kabrgah main aa gaya tha, kii peter petigryu voldemort ke aadesh par hatya kar detaa he. 
 paanchave sanskaran harry potter or mayapamchi kaa samooh main voldemort sabase ant main aata he. is pustak main voldemort jaadu mantralay kaa istemaal karke sabhi ko vishwaas dilaa detaa he ki vah waapas nahin aayaa he. is bhaag main vah belatrix lastrenz tathaa anya praan bhakshiyon kii azkaaban se rihaai tathaa rahasy mantralay se apane or harry ke bare main hui bhavishyavaanee kaa puraa vivaran paane kii yojana banaata he. vah praan bhakshiyon ke samooh ko bhavishyavaanee kaa vivaran praapt karne ko bhejtaa he parantu vah uskaa saamana mayapanchhiyon ke samooh se ho jaataa he. belatrix ko chhodkar sabhi praan bhakshi bandi bana liye jate he tathaa voldemort kaa dambldor se bhayankar muqabla hota he. is dauraan vah harry ko apane prabhaav main lene kaa prayaas karata he, parantu vah asafal ho jaataa he jo ki voldemort kii samaj se baahar tha. dambldor kii jeet bhapakar voldemort gaayab ho jaataa he or uske iraade asafal ho jate hai.
 voldemort kii harry potter or half blad prince main upasthiti to nahin he, parantu uske kriyakalapon kaa is sanskaran par vyapak prabhaav he. usne jaaduugari kanoon mantralay kii amila bons kii hatya kii tathaa mayapamchi ke samooh ke sadasyon ko nishaanaa bananaa prarambh kar diya. 
 rolling ne is bhaag main voldemort kii puraane jivan par ek alag adhyay bhi diya he. is adhyay main vah khulaasa karti hai ki voldemort jaaduugarani meropi gont tathaa magalu tom riddle kaa putr tha. riddle meropi ko apane putr ke janm se pehle hi chhod dete he or uske janm ke turant baad maan meropi kii maut ho jaati he, is kaaran vah anathalay main rahata he. anathalay main uski mulaakaat dambldor se hoti he, jo ki use bataate he ki vah ek jaadugar he or use hoguarts main daakhila karavaate hai. riddle ek asaadhaaran pratibha vaala balak tha, parantu asaliyat main vah ek manorogi tha or use dusron ko nuksaan pahuchane main majaa aati thi. usne apane pita va bujurgo kii hatya is kaaran se kar di ki bachapan main un logo ne use anaath chhod diya tha. yah pustak use magaluon se ghrinaa karne vaala, uskaa horcrax ke prati junun tathaa uske amar hone kii kaamana ko bhi paribhaashit karti he.
 pustak ke mukhya bhaag main voldemort kii hoguarts par akraman ke agle kadam kaa varnan he. isaliye vah dambldor kii hatya karne kii yojana banaata he. iske liye vah draiku melfoy ko supaari detaa he. draiku praan bhakshiyon ko hoguarts vidhyalay kaa suraksha kavach todakar andar pravesh karne kii vyavastha karata he. draiku ke hatya na kar paane par vidhyalay ke professor severas snep hi dambldor kii hatya kar dete he.
 saatven sanskaran harry potter or maut ke tohafe main voldemort param shaktiyon ko praapt karne kaa or adhik prayaas karata he. vah jaadu mantralay ko bhang kar detaa he tathaa swayan ko pius thickness ke saath badal letaa he, jo ki sammohit shraap ke prabhaav main tha. ek adhinayakawadi rajya sthapit karne ke liye vah magalu jaaduugaron ke saath bhedbhaav karata he or unhen shuddh rakt vaale jaaduugaron se jaadu kii kala churaane ke aarope giraftaar karne lagata he. vah apni vartmaan chadi se harry ko nahin maar saktaa tha kyonki uski or harry kii chadi ke aksh samaan the isaliye lusius melfoy dwaara lee gayi chadi se harry ko maarane main asafal hone ke baad vah duniya kii sabase shaktishaalee chadi elder chadi kii khoj main jute jaataa he jisase vah harry kii chadi se paar paa sake or ajey ban sake. vah is kaary ko puraa karne ke liye gregorovich chadi kii dukaan par jaataa he or chadi banane vaale kii hatya kar detaa he. vah apni yatra ke dauraan normanguard jail bhi jaataa he jahaan par kaid duniya ke sabase dusht jaadugar grindelwald ko vah maar daalata he. ant main use elder chadi dambldor kii kabr main milti he jahaan se vah use chura letaa he.
 baad main use pataa chalata he ki harry or uske mitra ek ke baad ek horcrax nasht karte ja rahe hai. harry jab hoguarts main ek or horcrax revencla ke khoye mukut ko khojane aata he tab voldemort hoguarts ke karmchaariyon ko yah prastaav rakhata he ki agar vah harry ko use saunp de to vah puure vidhyalay ko nuksaan nahin pahunchaayegaa parantu aisa na hone par vah hoguarts par sena sahit dhaava bol detaa he. is dauraan vah snep ko elder chadi kaa maalik samajhakar uski hatya kar detaa he kyonki snep ne hi elder chadi ke purv maalik dambldor ko maaraa tha. phir vah ek harry ko saupane ke liye ek ghante kaa yudhviram karata he. harry swechha se voldemort ke paas jangal main jaataa he jahaan voldemort elder chadi se us par prahaar karata he. kyonki voldemort harry ke hi sharir se punerjeevit hua tha, isaliye harry kaa rakt uski dhamniyon main daud rahaa tha isaliye harry kii maan kii suraksha kaa bhaag uske sharir main bhi aa gaya tha. bajaay iske vah apni hi aatma kaa ek bhaag nasht kar detaa he. vah rubius hagrid ko harry kii ajivit prathit hote sharir ko waapas mahal main uthaa kar laane ke liye vivash karata he, is dauraan uskaa antim horcrax nagini bhi nevil longabotom dwaara maar di jaati he. yahan par uskaa yuddh minerva macgonegal, kingsle shaikalbot tathaa horis slogahorn se ek saath hota he. phir harry hosh main aata he tathaa voldemort ko bataata he ki draiku elder chadi kaa asli maalik he kyonki usne chadi ke purv maalik dambldor ko nishastr kiya tha; iske baad harry ne draiku ko nishastr kar vah chadi jeet lee, is kaaran harry elder chadi maalik hua. harry kii baat na maanate huye voldemort elder chadi se mrityu dansham shraap kaa prayog karata he parantu elder chadi apane maalik ko nahin maarthi thi; is kaaran se yah mantra usee par waapas aa jaataa he or voldemort, jiske saare horcrax pehle hi nasht ho chuke the, antat mar jaataa he. 
 harry potter and da karced child main yah khulaasa hota he ki hoguarts ke yuddh sa pehle belatrix lastrenz ne voldemort kii putree delfini ko janm diya tha. baees saal baad vah hoguarts main aati he tathaa khud cedrick degree kii chacheri bahan ke rup main pesh karti he. vah harry or jini ke duusare putr albus severas potter kii jindagi barbaad kar detii he. vah draiku or estoria greengrass ke putr scorpius melfoy se time tuner kii pratikruti chura leti he or apane pita ko punah jivit karne kaa prayaas karti he. vah is lakshya ko puraa karne ke liye time tuner kii madad se goudrix hollo, jahaan harry ke mata-pita rahete the, main us raat ko jaati he jab voldemort ne unka qatl kiya tha. use ummid thi ki vah us bhavishyavaanee ko taal degi jiske kaaran uske pita kaa patan hua. apane putr se sandesh paakar harry tathaa uske saath ron, hermoini va draiku apane bacchon ko bachaane ke liye voldemort kaa rup le lete he jisase delphi dhyaan bat jaataa he, or ve usase zyada shaktishaalee ho jate hai. iske baad delphi ko azkaaban bhej diya jaataa he.      
 voldemort kii saat harry potter shrunkhlaa kii filmon main upasthiti he, jinke naam harry potter or paras pathar, harry potter or rahasyamayi tahkhaanaa, harry potter or aag kaa pyaalaa, harry potter or mayapamchi kaa samooh, harry potter or haaf-blad prince, harry potter or maut ke tohafe – bhaag 1 tathaa harry potter or maut ke tohafe – bhaag 2 hai. 
 harry potter or paras pathar film main voldemort professor quiral ke sar kii peeche rahata he, jo ki computer graphix kii madad se filmaaya gaya he. ian hart, jinhone isi film main quiral kaa paatr nibhaayaa he, ne paatr ko awaz tathaa cheharaa pradaan kiya he. voldemort film ke ek or drishy main nazar aata he jab vah nishedhit jangal main unicon ke rakt kaa seven karata he. isi film ke ek ateet ke drishy main vah nazar aata he jab vah harry potter ke mata lily va james potter ko maarane unke ghar jaataa he. is drishy main voldemort kaa kirdaar richard brimar dwaara nibhaayaa gaya he parantu cheharaa nahin dikhya gaya he. uski agali upasthiti harry potter or rahasyamayi tahkhaanaa main 16 varshiya tom marvolo riddle ke rup main hoti he jiskaa kirdaar christian cholson dwaara nibhaayaa gaya he.
 harry potter or aag kaa pyaalaa film se pehle ke bhaagon main voldemort kaa paatr keval suna hua, bina sharir vaala tathaa awaz vaala hota he. is film ke antim drishy main vah pehali baar shaareerik rup main upasthit hota he jiskaa kirdaar rolf fiennes ne nibhaayaa he. upanyaas ke vipareet film nirmaataa david heman ne uske saathiyon ko billi jaisaa tathaa neeli aakhon vaala nahin dikhaaya he, kyonki unka maananaa tha ki aisa karne par vah darshakon main dar nahin paidaa kar paayenge. upanyaas ke anusaar voldemort kii naak ke chhed sarp jaise the or naak kaa upari bhaag nahin tha. rolf fiennes kii naak mechap dwaara nahin chupaayi gayi apitu computer prabhaav dwaara film nirmaan ke baad hataa di gayi. pehali upasthiti main voldemort ko do jeebhon vaala dikhaaya gaya he parantu aage kii filmon main yah nahin dikhya gaya. fiennes ne kaha ki antim drishy main dar se aatankit harry ko ghurne vaala drishy filmaane main do hafte lag gayi. fiennes ne yah kirdaar harry potter or mayapamchi kaa samooh tathaa harry potter or maut ke tohafe – bhaag 1 tathaa bhaag 2 main bhi nibhaayaa.
 fiennes ke bhattije, hero fiennes -tifin ne harry potter or haaf-blad prince main tom riddle ke bachapan kaa kirdaar nibhaayaa he. chunki bhaag 2 main 16 varshiya tom riddle kaa kirdaar nibhaane vaale christian cholson film kii shooting ke samay tak 29 varsh ke ho chuke the isaliye unhen kishor tom riddle ke paatr ke liye nahin liya gaya. thomas james longle ko shuruyaat main is paatr ke liye liya gaya tha parantu antim samay par frank dellen ko le liya gaya.
 hindi main filmon ke anuwaad main voldemort ko aawaaj abhinayta rishabh shukla ne di he, jo ki mahabharat dharawahik main raja shantanu kaa kirdaar nibhaa chuke hai.
 tippanee: 'thomas' or 'mairi' riddle naam film se liye gayi hai tathaa delfini kii upasthiti keval karced child naatak main he. isamen potter parivaar ko nahin darshaya gaya he.
 riddle parivaar, jo ki ek purana kuleen parivaar tha, main thomas va mairi riddle ke putr tom riddle senior kaa janm hua. yah parivaar little hanglaton kasbe kii ghati ke lagbhag aadhi sampatti kaa maalik tha tathaa us thomas us kasbe ke sabase prasiddh vyakti the. ve ek bade ghar main rahete the, parantu sthaneey nagarikon main apane dambhpurn vyavhaar ke kaaran badnaam bhi the. tom jo ki thomas va mairi kaa ekmaatr putr tha, vah beesvin shatabdi ke purvarddh main apni ucch varg jaisi jindagi jeene ke liye prasiddh tha jaise aakarshak ladakiyon ke saath rahanaa, ghudsawaari karnaa ityadi.
 rolling ne harry potter or haaf-blad prince main khulaasa kiya he ki yuva meropi gont tom riddle ke kareeb aane kaa har sambhav prayaas karti thi, khidki va jhaadiyon se har maukey par us par nazar rakhti thi. moffin ne apni bahan kaa tom ke prati prem ko bhaap liya tha or us par jaadu kaa prayog karne laga. yah jaaduugari ke niyamon kaa ulanghan tha jiske kaaran uskaa jaadu mantralay se bheeshan yuddh hota he or iske baad moffin va uske pita marvolo ko azkaaban main kaid kar liya gaya. dambldor ke anusaar is bich meropi bilkul akeli ho gayi or us par pita kaa niyantran khatm ho gaya tha, vah tom se ab berokatoke mil jul sakati thi. vah tom ko prem kaadhe se yukt peya padaarth detii he. is kaaran se vah meropi se mugdh ho jaataa he or donon bhaag kar shaadi kar lete hai. shaadi ke teen mahine baad meropi garbhvatee ho jaati he. ab vah tom ko is vishwaas ke saath prem kadha dena band kar detii he ki aisa karnaa kisi vyakti ko apni jaadui shaktiyon se gulam banane jaisaa he. isi samay vah is vishwaas ke saath apane jaaduugarani hone kaa bhi khulaasa karti he ki yaa to vah aisa jaanakar sachmuch usase prem karne lagegaa nahin to kam se kam apane ajanme bachche ke prati prem hone par vah rukegaa hi. parantu vah galat sabit hui or tom ne use yah sachai pataa lagate hi chhod diya or vah apane mata-pita ke saath aakar rahane laga. uske bete tom marvolo riddle kaa janm 31 disambar 1926 ko hua or janm hote hi uski maan meropi kii mrityu ho gayi or anathalay main palaa badha.
 pathakon ne pehali baar riddle parivaar ko sajaa dene sambandhi kahani harry potter or aag kaa pyaalaa main padhi. tom marvolo riddle ne apane pita tom riddle kii puure parivaar sahit hatya kar di. magalu duniya is hatya kaa aarope riddle parivaar ke mali frank bris par tathaa jaaduugari kii duniya main moffin gont par lagata he or uski maut azkaaban main hi ho jaati he.
 harry potter or aag kaa pyaalaa ke filmi sanskaran main voldemort ke dada-daadi kaa naam thomas va mairi riddle rakhaa gaya he.              
 gont nivas ke adhiktar bhaag ko harry potter or haaf-blad prince main dambldor ke smriti paatr ke madhyam se prishthbhumi main darshaya gaya he. gont parivaar ateet main ek prabhaavshaalee tathaa shaktishaalee parivaar tha tathaa salaajaar slidarin ke antim gyaat vanshaj the. smriti paatr main dikhaayi gayi kahani ke anusaar unki meropi ke shuddh rakt jaadugar se shaadi karne kii jidd ke kaaran jaadu mantralay se unka bheeshan yuddh hota he jiske kaaran ve garibi kaa jivan jeene lagate hai. riddle parivaar kii tarah gont parivaar bhi sthaneey nagarikon main badnaam the kyonki ve ek to maleen ilaake main rahete the or doosraa apane shaatir vyavhaar ke kaaran unki chhavi asabhy or logon ko daraane dhamkaane vaali ban gayi thi.
 marvolo gont, gont parivaar ke antim vanshaj the. unhen va unke bete ko jaadu mantralay ke adhikariyon ke upar hamalaa karne ke aarope main chote se kaal ke liye azkaaban bhej diya jaataa he. vahaan se chhootane ke baad ve ghar waapas aa jate hai parantu is kaaran se unke swasthya par bura prabhaav padataa he tathaa jald hi unki mrityu ho jaati he. unhone apni muharnuma anguthi apane putr moffin gont ko de di, jo ki ek magalu kii hatya kaa aaropee tha. baad main usapar tom riddle senior va unke parivarijanon kii hatya kaa aarope lagata he, jo ki uske bhanje dwaara kii jaati he. asli gunaahagaar kaa pataa dambldor ko baad main chalata he tathaa vah uske bhanje voldemort ke bare main jaankaree paane ke uddeshy se azkaaban kaa bhraman karte he. usase apane bhanje se hue takaraav kii safaltaapurvak smriti praapt karne ke pashchaat ve moffin ko reeha karaane ke liye is saboot ko prayog karne kii koshish karte hai parantu nyaayalay kaa nirnay aane se purv hi moffin kii mrityu ho jaati he. chunki moffin gont parivaar kaa antim purush tha, is kaaran se uski mrityu ke pashchaat gont parivaar kaa ant ho jaataa he.
 meropi gont marvolo kii putree tathaa moffin kii bahan thi. harry kaa meropi ke vishay main pehla prabhaav aaj tak ke sabase zyada haari hui insaan ke rup main padaa. sambhawatah us par aisa prabhaav meropi ke garibi, malinta va ashisht logon ke bich paalan poshan hone ke kaaran padaa. usne tom riddle senior se bhaag kar shaadi kii tathaa shaadi teen mahine baad hi garbhvatee ho gayi. pehle usne tom ko prem kadha dekar use apane prem main vasheebhoot kiya parantu jab vah garbhvatee hui to usne kadha dena band kar diya. usne is ummid se kadha dena isaliye band kiya tha kyonki vah apni asaty se bharpoor jindagi ab or nahin jeena chaahati thi tathaa vah yah bhi chaahati thi uskaa pati tom use sachcha pyaar kare, saath hi use yah ummid bhi thi ki uskaa pati kam se kam apane ajanme bachche se prem hone ke kaaran ruk jaayegaa. lekin aisa nahin hota he or tom sachai pataa lagate hi use chhod kar chalaa jaataa he. in sab ghatnakram se niraash meropi landan kii sadakon par idhar udhar bhatakane lagati he. ab uske paas keval khandaani sone kaa lacket bachaa tha, jo ki uske purvaj salaajaar slidarin kaa tha, usne kam keemat main bech diya. jab vah apane putr ko janm dene vaali thi tab vah kisi tarah se magalu anathalay main pahunchati he, jahaan uske putr tom marvolo riddle kaa janm hota he. uske janm ke agle ghante hi meropi kii mrityu ho jaati he.
 garmaleith gont salaajaar slidarin kii satrahavin shatabdi kii vanshaj thi. uske paas salaajaar slidarin kii hi chadi thi. hoguarts se shikshit garmaleith satrahavin shatabdi ke purvarddh main ireland main rahati thi. 1608 isvi ke aasapaas usne apni bahan va uske pati wiliam sir kii hatya kar di tathaa uski paanch varshiya putree islot sir kaa apharan kar liya tathaa "hags glen" kii ghaatiyon main paalan poshan kiya. uskaa maananaa tha ki uske mata -pita kii magaluon se nikatataa isolt ke liye sahi nahin he. krur or kattar garmaleith ne islot ko magaluon se alag-thalag karne ke liye uske upar kaale jaadu kaa istemaal kiya, use chadi kaa istemaal nahin karne diya, hoguarts main daakhila bhi nahin lene diya, jaisaa ki usne khud kiya tha. 12 saal uske saath rahane ke baad islot ne garmaleith kii chadi chura lee tathaa vah america upnivesh ke ore bhaag gayi or masachusets main rahane lagi. vahaan par usne ilvermorni jaadu tona or tantra mantra vidhyalay main daakhila le liya. jab garmaleith ko yah pataa chalaa tab vah apni bhatiji kaa peechha karte hue vah masachusets pahunch gayi jahaan islot ke mitra ne uski hatya kar di.
 voldemort or harry donon hi ek duusare ke dur ke rishtedaar the kyonki ve donon hi peverel bhaaiyon ke parivaar se the.
 rolling ne upanyaas ke chauthe sanskaran main apana sharir waapas paane ke baad voldemort ko fiki twachaa, khadiya ke saamaan safed cheharaa, sarp jaisi nasika chhidr, laal aankhon vaala or billi ke saamaan galfdon vaala, kankal jaisaa sharir, or aprakritik rup se lambe ungliyon ke bade va patale haath vaala dikhaaya he. upanyaas ke saatven sanskaran ke pehle adhyay ke anusaar uske paas bal tathaa hont bhi nahin the. duusare va chhathen sanskaran main ateet main smriti paatr dwaara uski dekhi kahaniyon ke anusaar vah fiki twachaa, jet jaise kaale baalo va gahari bhuri aankhon ke saath sundar va lambaa tha. vah apane luk se sabhi ko aakarshith kar saktaa tha. aisa anumaan he ki uske manushya rup se daitya banane kaa kaaran apni amar hone kii chahat main aatma ko vibhajit karke horcrax bananaa tha. film main voldemort kii aankhe neeli tathaa pupil golakaar he.
 rolling ne voldemort kaa "saikadon varshon kaa dushtatam jaadugar" ke rup main varnan kiya he. unhone use "atyadhik manorogi, anya logon kii pidaa par manushyik pratikriya kaa abhavi" ke rup main varnit kiya he. saath hi use apni kushi ke kaaran dusron, visheshkar magaluon, ke katl karne vaala dikhaaya he. uske andar chetana kaa abhaav tha, vah apane kiye par use koi pachhtaawaa nahin hota tha tathaa vah apane atirikt insaaniyat kaa mahatva bhi nahin samajhataa tha. use na to manushya ke saath saahchary yaa mitrataa sthapit karnaa pasand nahin tha or na hi use kisi se pyaar yaa lagaav tha. vah swayan ko shreshth samajhataa tha or apane saamne sabhi ko hin maanata tha. rolling ne yah bhi likhaa he ki vah " vastav main avishwasaneey dhang se takat kaa bhookha, naslvaadi" tha. agar vah khwaish darpan main dekhtaa to vah swayan ko "sarvashaktimaan or avinashi" ke rup main dekhtaa jaisaa vah chahta tha.
 rolling ne yah bhi likhaa he ki vah vah apni maan va jaaduugarani meropi gont dwaara ek magalu va uske pita tom riddle par prem kaadhe ke falswaroop utpann hua tha, jo ek asafal pyaar kaa parinaam tha. kaadhe kaa asar khatm hone va pita ke uski maan ko chhod dene ke kaaran uski maan kii mrityu ho jaati he, lekin agar uski maan jivit rahati or use pyaar detii to avashya sab kuch badal gaya hota. vah aakarshan jiske kaaran tom riddle ke rup main janme balak kaa voldemort main parivartan hua vah bahut aavashyak he kyonki yahi vah sankalpana dikhaata he jiske kaaran is paatr kaa janm hua.
 lagbhag sabhi khalnaayakon ke samaan, voldemort kaa dambh hi uske patan kaa kaaran banataa he. vah mrityu se atyadhik bhay tha, jise usne sharmnaak tathaa ghrunit insaani kamajori bataayi he. uske andar ahamkaari hone ke kai lakshan the. apane praan bhakshiyon ke saamne voldemort ne yah mana he ki usne harry ke mata-pita par hamale kii badi keemat chukaai he, or phir usne yah avlokan kiya ki isamen kya galat hua or ant main vah ye dosha swayan par letaa he. rolling ne yah likhaa he ki uskaa bahurupia uski antim yatra hoti. rolling ne voldemort or harry main antar bataate hue kaha he ki harry ne mrityu ko sweekaar kar liya tha is kaaran se vah ant main uski tulana main adhik taqatvar hokar ubhara.
 puri shrunkhlaa main rolling ne voldemort ko atyadhik shaktishaalee, budhimaan or nirmam dusht jaadugar bataaya he. vah dusro kaa dimag achche se pard saktaa tha or swayan ke dimag main ghusane se dusro ko roak bhi saktaa tha. dambaldor ke atirikt vah ek maatr aisa gyaat jaadugar tha jo chup chaap chhu-mantar ho jaataa tha. voldemort ek maatr jaadugar dambldor se darataa tha. 
 antim pustak main voldemort ko bina kisi sahare ke udata dikhaaya gaya, jisane bhi yah padhaa yaa dekha vah achambhit rah gaya. apane purvaj gonton kii tarah vah bhi sarpon se sarpbhasha main baat kar saktaa tha. use yah kaushal apane purvaj salaajaar slidarin se mila. gont parivaar swayan kii baatcheet main bhi is bhashaa kaa prayog karte the. yah asaadhaaran lakshan usame sambhavtah anuvanshik rup se aa gaya ho, kyonki gont parivaar main yah parampara rakt kii shuddhta banaaye rakhane ke liye nibhaai jaati thi. jab voldemort navjaat harry kii hatya kaa prayaas karata he tab uski aatma ke hisse ke saath sarpbhasha main bolne kii kala harry main bhi chali jaati he. jab vah aatma kaa hissaa harry main mar jaataa he to harry main yah shakti khatm ho jaati he. chathe bhaag main puraani kahani dekhne ke dauraan voldemort ne dambaldor ke saamne ek naukari ke saakshaatkaar ke dauraan daawa kiya ki usne "jaadu kii simaayen pehle se adhik badha di hai". dambldor ne yah bhi kaha he ki voldemort kii jaadui gyaan kisi bhi jivit jaadugar se bahut adhik he or yahan tak ki voldemort ke puri shakti ke saath lautne par uske mantron ke saamne dambldor ke paas sabase taqatvar bachaav mantra hone kaa gyaan bhi aparyaapt hoga. dambldor ne yah bhi kaha he ki voldemort sambhavtah hoguarts kaa sabase budhimaan vidhyaarthee he. parantu voldemort main yah vilakshan pratibha tathaa kaushal hote hue bhi vah pyaar jaise shaktishaalee jaadu kaa saamana karne main ayogy tha; is samay koi shaktiyaan kaam nahin karti thi. puure shrunkhlaa main uski yah sabase badi jaadui ayogyata dikhaai gayi he. voldemort prarambh main apni jaadui shaktiyon par andeh karne lagata he, magar apane sharir va takat waapas paane ke baad apane praan bhakshiyon ke saamne vah ye sweekaar karata he ki usne lily potter kii us pyaar kii takat ko andekha kar diya tha jisane harry kii jaan bachaai. 
 rolling ne apni website par khulaasa kiya he kii voldemort kii chadi ek sadahrith vriksh se bani thi jiskaa ras jaharila tha jo kii mrityu kaa pratik tha. ise soch samajhakar harry kii chadi ke samaan aksh vaala banaaya gaya, jo ki ek sadabahaar kaatedaar jhaadi se bani thi. ise unhone isliye chunaa tha kyonki sadabahaar kaatedaar jhaadi shatru se badla lenaa kaa pratik maani jaati he.
 rolling ne pustak main yah sthapit kiya he ki voldemort harry ke maathe par bane nishaan ke madhyam se uske saath jaadui rup se judaa tha. jab usne harry ko mrityu shraap diya or uskaa ulta asar usee par ho gaya, tab yah nishaan harry ke maathe par ban gaya tha. pustak tathaa filmon main yah dikhaaya gaya he ki harry kaa yah nishaan voldemort kii upasthiti kaa sanketak tha. yah tab adhik dard karata tha jab anishtdev uske nikat hota tha yaa vah nirdayee yaa bahut khush hone vaala bhav darshata tha. rolling ke anusaar navjaat harry par hamale ke samay voldemort ne harry ko maathe ke nishaan ke rup main apane dimag kii ek jaadui khidki use de di thi, jo kii doosraa koi jaadugar nahin karata he.
 bahut se log voldemort ke paatr kaa kuch raajnneetigyon se tulana karne lage. rolling ne yah mana ki voldemort adolf hitler kaa "ek prakaar" tha. rolling ne voldemort kii tulana soviet sangh ke taanashaah joseph stallin se bhi kii he. harry potter or azkaaban kaa qaidi film ke nirdeshak alphonso kuoran ne voldemort kii tulana purv america raashtrapati jorge walker bush or iraq ke purv taanashaah saddaam hossain se kii he kyonki unke anusaar donon ke hit swaarthee the or donon hi shakti ke bhukhe the.
 ijien ne voldemort ko "vastav main daraavna" kehete hue harry potter shrunkhlaa kaa saatvaan sabase pasandida paatr chunaa. 2014 main Watchmojo.com ne "sheersh 10 harry potter paatr" main voldemort ko saatvaan sthaan diya jabaki "sheersh 10 dusht harry potter khalanaayak" tathaa ""sheersh 10 atyant bhayaavah harry potter mrityu" main use pehla sthaan diya.  
