 francis bekan angrej raajnneetijna, darshanik or lekhak tha. rani elizbeth ke rajya main uske parivaar kaa bada prabhaav tha. cambridge or grez in main shiksha praapt kii. 1577 main vah france sthit angreji duutavas main niyukt hua, kintu pita sar nicholas bekan kii mrityu ke pashchaat 1579 main waapas laut aayaa. usne vakaalat kaa pesha apnaane ke liye kanoon kaa adhyayan kiya. prarambh se hi uski ruchi sakriy raajnneetik jivan main thi. 1584 main vah british loksabhaa kaa sadsy nirvaachit hua. sansad kii, jisamen vah 1614 tak rahaa, karypranali main uskaa yogadan atyant mahatvapurn rahaa. samay samay par vah mahatvapurn raajnneetik prashnon par elizbeth ko nishpaksh sammatiyaan detaa rahaa. kehete hai, agar uski sammatiyaan us samay maan lee gai hotin to baad main shahi or sansadeey adhikaron ke bich honevaale vivaad uthe hi na hote. sab kuch hote hue bhi uski yogyata kaa thik thik moolyankan nahin hua. lard barle ne use apane putr ke maarg main baadhak maanakar sadaa uskaa virodh kiya. rani elizabeth ne bhi uskaa samarthan nahin kiya kyonki usne shahi aavashyaktaa ke liye sansadeey dhananudaan kaa virodh kiya tha. 1592 ke lagbhag vah apane bhai anthoni ke saath arl ov asex kaa raajnneetik salaahkaar niyukt hua. kintu 1601 main, jab asex ne landan kii janata ko vidroh ke liye bhadakaayaa to bekan ne rani ke vakil kii haisiyat se asex ko rajdroh ke aparaadh main dand dilaayaa.
 francis bekan kaa janm 22 janvari 1561 ko york house, landan main unke pita sar nicholas bekan or uski duusari patni eni bekan dwaara hua. francis kii maansi kii shaadi wiliam cesil, bairan barghale pratham se hui or barghale bekan ke mausa ban gayi. 
 raajnneetik or kanoonee maamalon main vyast rahete hue bhi vah vigyaan or darshan main gambhir ruchi rakhata tha. uski saahitiyik kritiyon main uski vyaavhaarik manovriti dikhaai detii he. "assej" uske 28 varshon kii avadhi main likhe gaye 58 nibandhon kaa sangrah he. sankshep, sutraatmakataa or chittkarshak roopak uski style kii visheshtaayen thim. "di sapienshia veterum", da vizdam ow da anchients, or history ow da rain ow henry seventh naamak uski kritiyaan aitihaasik or raajnneetik vishyon main sookshm anusandhan, samaj vaali buddhi or vishleshan pratibha kaa parichay detii he. darshanik kritiyon main "instorysio megna" or "novam argeynam" ullekhneey hai. inke atirikt "di advancement aav larnig" or "di agmantis scinshierum" gyanamimasaa par vistrut rachanaayen he.
 vastut: usne vaigyanik yaa darshanik siddhanton main koi bahut moulik yogadan nahin kiya. uskaa mahatv vaigyanik anveshan main vishesh disha kii apeksha sahaj prabhaav grahan karne par bal dene main he. usne jivan main keval ek vaigyanik prayog kiya - yah pareekshan karne ke liye ki sheet, vastu yaa jivan ke hraas ko kahan tak roktaa he ek kukkutshaavak ko barf main band kar diya. pareekshan kaa puraa prabhaav bekan nahin dekh paaya or isi ke dauraan sheet ke prabhaav se uski mrityu ho gai.
 vah elizabeth ke rajya main kisi mahatvapurn pad par nahin rahaa, kintu james pratham ke raja hone par uskaa bhagya chamakaa. vah 1607 main solicytor general, 1613 main atarni general or 1618 main lard chancelar niyukt hua. 1603 main nite or 1618 main beran verulam kii oopaadhiyon se vibhooshit kiya gaya. uske baad bekan ne patan ke din dekhe. us par ghoosekhori aar pad ke durupyog kaa aarope lagaaya gaya. usne aarope sweekaar karte hue yah daleel di ki uphaaron ne uske nirnyon ko kabhi prabhavit nahin kiya. bekan apane pad se hataa diya gaya. jivan ke shesh din usne sanyas main bitaye.
