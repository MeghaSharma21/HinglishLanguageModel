 jaisaa shri shivaditya ne saptapadaarthi naamak granth main likhaa he sanshay anishchit gyaan yaa sandigdh anubhav ko kehete hai. tarksangrah ke anusaar sanshay vah gyaan he jisamen ek hi padaarth anek virdohi dharmo yaa gunon se yukt prathit hota he . udaahranarth, jab ham andhere main kisi duurastha stambh ko dekhakar nishchit rup se yah nahin jaan pate ki vah stambh he to hamaara man dolyman ho jaataa he or ham us ek ko padaarth main stambhatv evam manushyatv do vibhinn dharmon kaa aarope karne lagate hai. na to ham nishchaypurvak yah kah sakate hai ki vah padaarth stambh he or na yah ki vah manushya he. man kii aisi hi vipratipattiyukt, dwividhagrast, nishchayrahit yaa vikalpatmak avasthaa ko sanshay kaha jaataa he. yah avasthaa na keval gyanabhav tathaa bhram yaa vipareet gyaan se hi kintu yatharth nishcitt gyaan se bhi bhinn hoti he. at: sanshaywad, naamak siddhant ke anusaar nishcitt gyaan athwa uski sambhaavna kaa nishedh kiya jaataa he. is siddhant ko purna rup se maananevaale vyaktiyon ke vicharanusaar maanav ko kabhi bhi or kisi bhi prakaar kaa vaastavik yaa nishchit gyaan nahin ho saktaa. sanshaywaadiyon kii raay main hamaare mastishk yaa man kii banaavat hi aisi he ki uske dwaara ham kabhi bhi sansar ke yaa uske padaarthon ke sahi swaroop ko avgat kar sakane main samarth nahin ho sakate.
 sanshaywad ko angl bhashaa main scaptisism kehete hai. scapticism kaa shriganesh isa ke purv san 440 main yunaan desh ke sophist kahalaanevaale tarkpradhan vyaktiyon se hua batalaaya jaataa he. parantu unka sanshaywad saamaanya rup kaa tha. suvyavasthit siddhant ke rup main to iskaa aarambh elis ke piro naamak prakhyat vichaarak se, isa ke teen sau varsh purv, hua. piro ne vaastavik gyaan ko spasht shabdon main asambhav batalaaya he. philiyas kaa timen uskaa pramukh shishy tha. piro ke kuch anuyaayiyon ne to, jinamein sextus ampiricas kaa naam visheshtya ullekhneey he, sanshayvadi vishwaas ko is seemaa tak nibhaayaa ki ve swayan is baad ko bhi sanshay kii drushti se dekhne lage. in sanshaywaadiyon ke anusaar ichchhaaon or niraashaaon se samudbhoot hamaare saare hi du:khon kii utpatti padaarth vishyak hamaare paramarsho kii apramanita se hi hoti he. madhyakaalin paashchaatya sanshaywaadiyon main pascal tathaa aadhunik sanshaywaadiyon main hum adhik prasiddh he. pascal kaa kahana tha ki sansar sambandhi koi bhi nishchit yaa santoshprad siddhant buddhi dwaara sthapit nahin kiya ja saktaa or hum mahoday ne hamaari jaanane kii kshamta ko keval anubhavik kshetra tak hi simit batalaaya he. unke anusaar manushya ko apane andriya anubhav ke baahar kii baat jaanane yaa kehane kaa koi adhikaar nahin. koi koi vichaarasmeekshak prasiddh german darshanik kaant ko bhi sanshaywaadiyon main shaamil kar lete hai; parantu unhen sanshaywaadee na kahkar agyeyavaadee kahana adhik upyukt he, kyonki unhone vastuon ke vaastavik yaa parmaarthik swaroop ko agyeya yaa buddhi dwaara agamya batalaaya he, sandehaaspad nahin. or kam se kam kaaryjagat ko samaj sakane kii kshamta to unhone buddhi main maani hi he.
 bharatvarsh ke kuch sanshaywaadiyon kaa ullekh "shramanyafalsutra" aadi kuch buddha granthon main miltaa he. udaahranarth, ajitkesakambali naamak ek vichaarak kaa kahana tha ki yatharth gyaan kabhi sambhav nahin or gaekwad oriental siries main prakashit "tattavopallavasingh" naamak pandulipi ke lekhak shri jayrashi ne kisi bhi pramaan ko, yahan tak ki pratyaksh pramaan ko bhi, asandigdh gyaan kaa saadhan nahin mana. kabhi-kabhi kuch log "syadasti syat naasti" aadi shabdon dwaara pratipaadit jain darshan ke syadwad kaa bhi sanshaywad samajhane lagate hai. parantu vastut: syadwad pratipaadit "syat" shabd kaa prayog tattat vaakya kii sandigdhta kaa nahin kintu use satya kii saapekshata kaa dyotak he. swaadwad ko paramarshon yaa nirnyo kaa satyatv, paristhiti evam prasanganukool, sweekaarya he.
 chaahe sanshaywaadee swayan kuch bhi kahen, sanshay kii maansik avasthaa koi sukh kii avasthaa nahin hoti . or purna rup se sanshaywaadee hona atyant kathin hi nahin, kintu asambhav he.
 swayan sanshaywad kii sweekruti hi uski manyata kaa khandan kar detii he. yadi kisi bhi prakaar kaa nishchit gyaan nahin ho saktaa, to phir yah nishchay rup se kaise kaha ja saktaa he ki kisi bhi prakaar kaa nishchit gyaan sambhav nahin. yaa to sanshaywad kii manyata asamichin he yaa phir swayan sanshaywad "vadatovyaghaat dosha" se dooshit siddh hota he. iske atirikt, hamaare vyaavhaarik jivan kaa ek ek kaary tatsambandhi padaarth yaa vyakti ke nishchit gyaan kii manyata par nirbhar rahata he. vah sanshaywad ko purnataya maan lene par chal hi nahin saktaa. isiilie to shrimadbhagavadgita main "sanshayatma vinashyati" aadi shabdon dwaara sanshaywad ko agrahya tehraaya he. parantu, saath hi saath, yah maanane se bhi inkaar nahin kiya ja saktaa ki aparikshit paramparaagat manyataon kii andh sweekruti bhi vichaaron ke vikaas main baadha daalati he. at: kabhi kabhi saamaanya rup se sweekrut tathakthith satyon ko andeh kii drushti se dekhnaa bhi gyanavriddhi ke liye aavashyak ho jaataa he jaisaa bhamtikar shri vachaspati mishra ne kaha he, sanshay jigyaasa ko janm detaa he or jigyaasa to gyaan ke liye vaanchhneeya he hi. or kaant mahoday kii yah ukti ki hum ke "sanshaywad ne mujhe vaicharik roodhiyon kii nidra se jagaa diya", is satya ko pramanit karti he. parantu buddhi yaa man ko sanshay rupi rang se purnataya rang lenaa or prayek baat par andeh karnaa thik vaisaa hi he jaisaa haathon main mile na hone par bhi kisi pagal dwaara unka satat or nirantar dhoyaa janaa.
