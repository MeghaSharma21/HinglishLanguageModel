 vidhik samta ek siddhanth he jiske anusaar kanoon ke saamne sabhi log samaan hai. arthath sabhi logon par samaan kanoon lagu hota he or usee ke anusaar nyaay diya janaa chahie. 
 kanoonee samanta kaa matlab he kanoon ke saamne samanta or sabake liye kanoon kii samaan suraksha. avadharana yah he ki sabhi manushya janm se samaan hote hai, isliye kanoon ke saamne samaan haisiyat ke paatr hai. kanoon andhaa hota he or isliye vah jis vyakti se nibat rahaa he uske saath koi murauvat nahin karegaa. vah budhimaan ho yaa murkh, tejasvi ko yaa budhu, nata ho yaa kaddavar, garib ho yaa amir, uske saath kanoon vaisaa hi vyavhaar karegaa jaisaa auron ke saath karegaa. lekin upwaad bhi hai. udhaaharan ke liye, kisi balak yaa balika ke saath kisi vayask purush yaa stri jaisaa vyavhaar nahin kiya jayega or balak yaa balika ke saath murauvat kiya jayega.
 durbhagyavash, kanoonee samanta kaa matlab jaruri taur par sachhee samanta nahin hoti, kyonki jaisaa ki ham sabhi jaanate hai, kanoonee nyaay nickshulk nahin hota or dhanwaan vyakti achche se achche vakil kii sevaayen praapt kar saktaa he or kabhi-kabhi to vah nyaayadhishon ko rishwat dekar bhi anyaay karke batch nikal saktaa he.
 bhartiya samvidhan ke bhaag 3 main moulik adhikaron ke tahat anuchhed 14 ke antargat vidhi ke samaksh samta evam vidhiyon ke samaan sangrakshan kaa upbandh kiya gaya he. samvidhan kaa yah anuchhed bharat ke rajya kshetra ke bheetar bhartiya nagarikon evam videshi donon ke liye samaan vyavhaar kaa upbandh karata he.
 ‘kanoon ke samaksh samanta’ kaa mul british vyavastha main nihit he. yah avadharana kisi bhi vyakti ke paksh main visheshadhikaar ke abhaav ko darshata he. iskaa taatpary desh ke antargat sabhi nyaayalayon dwaara prashasit kanoon ke saamne sabhi vyaktiyon ke saath samaan vyavhaar kiya jayega, chaahe vyakti amir ho yaa garib, sarkari adhikari ho yaa koi gaiyr-sarkari vyakti, kanoon se koi bhi upar nahin he.
 ‘kanoon kaa samaan sangrakshan’ america samvidhan se prerit he. iskaa taatpary kanoon dwaara pradutt visheshadhikaron or dayitvon ke sandarbh main samaan paristhitiyon main samaan vyavhaar or sabhi vyaktiyon ke liye ek hi tarah ke kanoon kaa ek jaise anuprayog se he. 
 is tarah yah kaha ja saktaa he ki ‘kanoon ke samaksh samanta’ ek nakaaratmak avadharana he jabaki ‘kanoon ke samaan sangrakshan’ sakaaratmak he. haalaanki donon hi avadharanaon kaa udeshy kanoon or nyaay kii samanta sunishchit karnaa he.
