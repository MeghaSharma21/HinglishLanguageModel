 yuddh or shaanti rus ke prasiddh lekhak lev tolastoy dwaara rachit upanyaas he. yah pehali baar 1869 main prakashit hua tha. yah ek vishaal rachana he or vishwa sahitya kii mahanatam rachanaaon main isaki gananaa hoti he. 
 'yuddh or shaanti' kaa lekhan tolastoy ne 1863 i0 se 1869 i0 ke bich kiya. 1865 main iske prakaashan kii shuruyaat hui. chaar khandon main prakashit is upanyaas kii prishth sankhya lagbhag dedh hajaar thi. is brihadaakaar upanyaas kii kalpana lagbhag 15 bhinn-bhinn roopon main kii gayi. anek adhyay kai-kai baar badale gayi or naye sire se likhe gayi. is upanyaas main saikadon paatr hai or isamen itani ghatnaayen tathaa mukhya kathanak ke saath acchhee tarah se jude hue itane gaun kathanak hai ki pathak yah soch kar hi hairaan rah jaataa he ki lekhak ne in sabko itani kalatmak kushalta se kaise samet liya he. yadhyapi is viraat upanyaas kaa taana-bana bolconski, rostov or bezurov kulanaamon vaale kuleen pariwaron tathaa nepolian bonapart or samraat alexandra pratham ke samay kii ghatnaon ke ird-gird buna gaya he, tathaapi yah 19veen shatabdi ke purvarddh, bhudaason kii mukti ke pehle ke rus kaa ek jeeta jaagta chitra prastut karata he. is mahakay upanyaas main raajnneetik, kootnithik, saamaajik, dharmik, darshanik, saamaajik, maansik-bhaavnaatmak tathaa manovaigyanik aadi jivan kaa koi paksh yaa ang achoota nahin rahaa he. is upanyaas main tolastoy ne roosi itihaas ke us kaal ko centre-bindu banaate hue yah dikhaane kaa praytn kiya he ki saadhaaran roosi logon kii deshbhakti, saahas, veerta or dridhtaa ne kaise nepolian or uski sarvatra jeet kaa danka bajaane vaali sena ke chakke chhudaa diye. yah itihaas ke prati tolastoy kaa kahin adhik vyapak drushtikon tha. unhone yah spasht karnaa chaha he ki yuddh kaa saare samaaj, jivan ke sabhi pakshon, sabhi virgon or shreniyon ke logon par kya prabhaav padataa he. isi kaaran se tolastoy ke kuch adhyetaon kaa yah maananaa he ki mul roosi main shanti ke paryaayavachi shabd 'mir' se tolastoy kaa abhipraay shanti nahin balki log janata yaa puraa samaaj he. is mat ko dhyaan main rakhte hue is upanyaas kaa naam vastutah 'yuddh or shanti' nahin balki 'yuddh or samaaj' hona chahie.
 'yuddh or shaanti' ko vishwa kaa mahanatam upanyaas hi nahin balki saahitiyik itihaas kii ek parighatna mana gaya he. yah ek sanjtil, aitihaasik-manovaigyanik, bahusanstareey mahakavyatmak kalatmak sanrachana he.
 saamaanya rup se isamen teen prakaar kii saamagree kaa daksh sanshleshan kiya gaya he :-
 inke sahaayak pahaluon ke rup main parivaar, vivaah, striyon kii sthiti, kulinon ke nissar, janvimukh, pakhandpurn jivan aadi par tolastoy ke vichaar or maujuud sthiti kii prakhar aalochana bhi kahani ke saath hi gunthi-buni prastut hoti chalati he. vistrut aitihaasik vivaran or manovaigyanik gaharaaiyon ke saath hi itihaas-darshan vishyak apane vichaaron kii nibandhaatmak prastuti ko jis dakshata ke saath upanyaas main piroyaa gaya he, vah adwitiya or vismit kar dene vaala he.
 roosi lekhak evan turgnev ne 1880 main likhaa tha :-"yah viraat upanyaas vir 'mahakavy ke samaan he. isamen hamaari shatabdi ke praarambhik varshon ke vyaktigat or saamaajik jivan kaa badi dakshata se chithran hua he. pathakon ke sammukh mahaan ghatnaon or mahaan logon se samrudh ek puure yug kii tasviir khinch jaati he... sabhi saamaajik shreniyon ke vaastavik jivan se liye gayi anekanek lakshanik paatro kaa ek puraa sansar saamne aa jaataa he... yah mahaan lekhak kii mahaan rachana he -- yah asli rus he."
 charles persi snow kaa maananaa he-- "tolastoy ek mahanatam upanyaaskaar hai or 'yuddh or shaanti' ab tak likhe gayi upanyaason main sarvshereshth he."
 angrej lekhak jon galsvardi ne 'yuddh or shaanti' ko ab tak rachaa gaya shreshthatam upanyaas kaha he.
 prasiddh francisi lekhak romaa rolland ne likhaa he ki is rachana kaa "jivan kii bhaanti na to aarambh he or na ant. yah to shaashvat gatishiltaa main swayan jivan he." unhone is pustak ko "19veen shatabdi kaa bhavy smarak, uskaa mukut" mana he.
 roosi lekhak evan goncharov kii manyata he : " 'yuddh or shaanti' vishay vastu or rachana shilp donon hi drushtiyon se ek adbhut mahakavyatmak upanyaas he. saath hi yah ek stuty roosi yug kaa smaarkeey itihaas bhi he jisamen har paatr yaa to koi aitihaasik hasti he yaa kaanse se gadhi hui murti ke samaan he. gaun paatro tak main roosi lok-jivan ke vishisht lakshan saakaar hue hai."
 francisi lekhak francwa moriak is upanyaas se is had tak prabhavit the ki unhone likhaa he :- "main yah nahin kah saktaa ki maine 'yuddh or shaanti' ko padhaa he. vastav main to main maano apni javaani ke adhiktar bhaag main is upanyaas ke paatro ke bich saans letaa rahaa hum. mere adhikansh jivit mitron kii tulana main rostov parivaar mere hriday ke adhik nikat tha or un varshon ke dauraan jin bhi ladakiyon ko maine pyaar kiya un sabhi main main natasha rostova ko dhundha karata tha.
 tolastoy kii pratibha vishesh rup se meri kalpana ko isliye chakit karti he ki 'yuddh or shaanti' main ek puure aitihaasik yug ko sajiv banane ke saath-saath is upanyaas main apane paatro ke bimbon dwaara us yug kii simaaon se bahut dur tak rus ke bhagya ko bhi pratibimbit kiya gaya he."
 ernest hemengue kaa kahana he -- "meri najar main to koi bhi aisa lekhak nahin he jisane yuddh ke bare main tolsatoy se behatar likhaa ho."
 thomas maan kaa kahana he ki " 'yuddh or shaanti' yuddh ke sambandh main vishwa sahitya kii sabase shashakt rachana he."
 lenin ke hawaale se maxim gorki ne likhaa he ki europe main koi aisa anya lekhak nahin he jisaki unase tulana kii ja sake.
 manushya ke dwaara swayan ko sarvatantra-swatantra maanakar anargalata kii ore badhane or usase utpann vibhinn visangatiyon-vidambnaaon kii sthiti ko kathatmak sansparsh dete hue tolastoy ne yah nishkarshatmak vichaar vyakt kiya he ki jis prakaar khagolashastra ke liye prithvi kii gati ko maanane kii kathinaayee prithvi kii sthirataa kii pratyaksh anubhuti or grahon kii gati kii aisi hi anubhuti se inkaar karne main nihit thi, usee prakaar itihaas ke liye yah maananaa kathin he ki har vyakti dik, kaal or kaarnon ke adheen he, kyonki aisa karne ke liye use apane vyaktitv kii swadhinata kii pratyaksh anubhuti ko nakaarna hoga. parantu, jaisaa ki khagolashastra main nayaa drushtikon kahata tha : "sach he ki ham prithvi kii gati ko mahasoos nahin karte, par uski sthirataa ko maanakar ham anargalata par pahunchate hai, jabaki gati ko maanakar, jise ham mahasoos nahin karte, niyam pate hai", -- isi prakaar itihaas main bhi nayaa drushtikon kahata he : " yah sach he ki ham apni adheenta ko mahasoos nahin karte, par apni swatantraaa ko maanakar ham anargalata par pahunchate hai, jabaki bahya jagat, kaal or kaarnon par apni nirbharta ko maanakar ham niyam pate hai."
 pehle maamle main dik main astitvaheen sthirataa ke bodh se inkaar karke us gati ko maananaa tha jiskaa ham bodh nahin karte; or is maamle main -- thik isi tarah astitvaheen swatantraaa se inkaar kar ke us adheenta ko sweekaar karne kii aavashyaktaa he jise ham mahasoos nahin karte.
 'yuddh or shaanti' kaa vishwa kii anek pramukh bhashaaon main anuwaad prakashit ho chukaa he. hindi main bhi iske anuwaadon kaa prakaashan hote rahaa he. iskaa rudra narayan agarwal dwaara kiya gaya ek sankshipt anuwaad indian press, elahabaad se prakashit hua tha.
 'yuddh or shaanti' sampoorn hindi anuwaad ke rup main pehali baar 1987i0 sai 1989 i0 tak main 'raduga prakaashan, moscow' se chaar khandon main prakashit hua. bharat main iske vitarak hai - 'pipuls publicing house, privet limited, 5 i, rani jhaansi road, ni dilli- 55' tathaa 'rajasthan pipuls publicing house, privet limited, chameli vaala market, em ai road, jaipur -1'.
 mul roosi paath se hindi main tolastoy ke is viraat upanyaas kaa yah purna tathaa pramanik anuwaad he, jise sampann karne main iske anuvadak dow0 madanlaal madhu ko har din 6 se 8 ghanton kaa kadaa shram karte hue lagbhag 3 varsh lage. isamen yathasambhav tolastoy kii style ko bhi akshunn banaaye rakhane kaa prayaas kiya gaya he.
