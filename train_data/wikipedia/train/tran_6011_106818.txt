 shiya rajvansh pracheen china main lagbhag 2070 isapurv se 1600 isapurv tak raaj karne vaala ek rajvansh tha. yah china kaa pehla rajvansh tha jiskaa zikr 'bans kathaayen', 'itihaas kaa shaastra' or 'mahaan itihaaskaar ke abhilekh' jaise chini itihaas-granthon main miltaa he. shiya vansh se pehle china main teen adhipatiyon or paanch samraaton kaa kaal tha. paanch samraaton main se aakhri samraat, jiskaa naam shun tha, ne apni gaddi yu mahaan ko saunpi or usee se shiya rajvansh satta main aayaa. isi samraat yu mahaan ko china main krishi shuru karne kaa shrey diya jaataa he. shiya rajvansh ke baad shang rajvansh kaa daur aayaa jo 1600 isapurv se 1046 isapurv tak chalaa.
 yah baat dhyaan rakhane yogya he ki shiya vansh kaa varnan bahut baad main aane vaale itihaaskaaron ne diya tha or is baat main abhi shuba he ki yah vansh vastav main tha bhi yaa keval ek mithy-katha he. aitihaasik yugon ke hisaab se inkaa kathith raajkaal kaansya yug main padataa he. china main us samay ke kuch puraatatv sthal milen hai jinase sambandhit shahari samskruti ko arlithou samskruti ke naam se janaa jaataa he. aadhunik chini itihaaskaaron ne yah sabit karne kii koshish kii he ki yahi shiya rajvansh kii sabhyataa thi lekin abhi tak asafal rahe hai.
