 paal samrajya madhyakaalin bharat kaa ek mahatvapurn shashan tha jo ki 750 - 1174 isvi tak chalaa. paal rajvansh ne bharat ke purvi bhaag main ek samrajya banaaya. is rajya main vaastu kala ko bahut badhaava mila. paal raja buddha the.
 yah purv madhyakaalin rajvansh tha. jab harshavardhan kaal ke baad samast uttari bharat main raajnneetik, saamaajik evam aarthik gaharaa sankat utpan6na ho gaya, tab bihar, bengal or urisa ke sampoorn kshetra main puri tarah arajakt faili thi.
 isi samay gopal ne bengal main ek swatantra rajya ghoshit kiya. janata dwaara gopal ko singhaasana par asin kiya gaya tha. vah yogya or kushal shaasha tha, jisane 750 i. se 770 i. tak shashan kiya. is dauraan usne audantpuri main ek math tathaa vishvavidhyalay kaa nirmaan karavaaya. paal shaasha buddha dharm ko maanate the. aathvin sadi ke madhya main purvi bharat main paal vansh kaa udai hua. gopal ko paal vansh kaa sansthaapak mana jaataa he.
 gopal ke baad uskaa putr dharmpal 770 i. main singhaasana par baitha. dharmpal ne 40 varshon tak shashan kiya. dharmpal ne kannauj ke liye tridaleey sangharsh main ulajhaa rahaa. usne kannauj kii gaddi se indraudh ko haraakar chakrayudh ko asin kiya. chakrayudh ko gaddi par baitaane ke baad usne ek bhavy darbar kaa aayojan kiya tathaa uttarapath swamin kii oopaadhi dhaaran kii. dharmpal buddha dharmavalambi tha. usne kaaphi math va buddha vihaar banawaaye.
 usne bhagalpur jile main sthit vikramshila vishvavidhyalay kaa nirmaan karavaaya tha. uske dekhbhaal ke liye sau gaanv daan main diye the. ullekhneey he ki pratihaar raja nagabhatta dwitiya evam rashtrakut raja dhruv ne dharmpal ko parajeet kiya tha.
 dharmpal ke baad uskaa putr devpal gaddi par baitha. isane apane pita ke anusaar vistaaravaadi niti kaa anusaran kiya. isi ke shasankaal main arab yatri suleman aayaa tha. usne munger ko apni rajdhani banaai. usne purvottar main prajyotishpur, uttar main nepal, purvi tat par urisa tak vistaar kiya. kannauj ke sangharsh main devpal ne bhaag liya tha. uske shasankaal main dakshin-purv asia ke saath bhi maitreepurn sambandh rahe. usne java ke shaasha balputradev ke aagrah par nalanda main ek vihaar kii dekharekh ke liye 5 gaanv anudaan main die.
 devpal ne 850 i. tak shashan kiya tha. devpal ke baad paal vansh kii avnati prarambh ho gayi. mihirbhoj or mahendrapal ke shasankaal main pratihaaron ne purvi uttar pradesh or bihar ke adhikansh bhaagon par adhikaar kar liya.
 paal rajvansh ke pashchaat sen rajvansh ne bengal par 160 varsh raaj kiya.
