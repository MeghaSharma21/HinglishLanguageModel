 jagadguru sudarshanacharya shri ramanujacharya dwaara sthapit vaishnav sampradaay ke ek prakhyat hindu sant the jinhen tapobal se asankhya siddhiyaan praapt thim. rajasthan praant main savai madhopur jile ke padla gram main ek brahman jati ke krishak parivaar main shivadayaal sharma ke naam se janme is balak ko maatr saadhe teen varsh kii aayu main hi dharm ke saath kartavya kaa vodh ho gaya tha. bachapan se hi dharmik ruchi jaagrit hone ke kaaran unhone saat varsh kii aayu main hi maanav seva kaa sarvotkrisht dharm apana liya tha. veda, puraana va darshanashastra kaa gambheer adhyayan karne ke uparant unhone baarah varsh tak lagaataar tapasya kii or bhoot, bhavishya va vartmaan ko dhyaan yoga ke madhyam se jaanane kii atindriya shakti praapt kii. unhone faridabad ke nikat baikal surajkund road par 1990 main siddhdata ashram kii sthapana kii jo aajkal ek vikhyath siddhapitha kaa rup dhaaran kar chukaa he. 
 1998 main haridwar ke mahakumbh main sabhi sant mahatma ekatra hue or sabhi ne ekamat hokar unhen jagadguru kii oopaadhi pradaan kii. ashram main unke dwaara sthapit dhunaa aaj bhi unki tapascharya ke prabhaav se anwarat usee prakaar sulagta rahata he jaisaa unke jivit rahete sulagta tha. sudarshanacharya to ab brahmaleen ho gayi parantu bhakton ke darshanath unki charanpadukayen unki samadhi ke sameep sthapit kar di gayi hai. 
 siddhdata ashram main aaj bhi unke bhakton kaa mela laga rahata he. yahan aane vaale prayek vyakti ko chaahe vah kisi bhi dharm, jati yaa sampradaay kaa ho, bina kisi bhedbhaav ke pravesh kii anumati he. vartmaan main swami purushottam acharya yahan aane vaale shraddhalu bhakton kii samasya sunate hai or siddhapitha kii aagyaanusaar uskaa samaadhaan sujhaate hai. yah ashram aajkal desh videsh se aane vaale lakhon logon ke liye ek tirthasthal ban chukaa he.
 sudarshanacharya ji kaa pradurbhaav 27 may 1937 ko rajasthan kii paavan avani main savai madhopur mandlantargat padla gram ke ek sampann krishak brahman parivaar main hua. unke bachapan kaa naam shivadayaal sharma tha.
 "honhaar biravaan ke hot chikane paat" naamak kahawat ke anusaar balak shivadayaal bachapan se hi bahumukhi pratibha kaa dhani hone ke saath-saath dharmik bhaawanaaon se otprot tha. usne menhadipur balaji mandir ke mahant shri ganesh puri kaa saannnidhya praapt kar maanav kalyaan kii kaamana se lokhit kaaryo main apana dhyaan lagaate hue aadhyatmik yatra prarambh kii. iske pashchaat vrindavan main khatlesh swami govindacharya se diksha grahan kar saraswat nagari kaashi main bhi vedadi shastron kaa gahan adhyayan kiya.
 goswami tulsidas ke vachanon ko hridyangam karte hue unhone bhaangadh ke behad jangalon main baarah varsho tak kathor tapasya kii. tapasya ke dauraan unhen tantra-mantron kii pratyaksh anubhuti hui. is prakaar lokopkaar kii udaatt bhaavana lekar ve sansaarik jeevon ke bich ja pahunche.
 paropkaaree sant parivesh main aravali parvatamala par ghoomte hue sudarshanacharyaji faridabad ke sameep tavyas pahari par ashram nirmaan ke liye pravrutt hue. 1989 main yah mahatvapurn kaary prarambh hua. is bhukhand ke adhigrahan ke vishay main bhi ek rochak kintu bhavpurn kinvadanti judi hui he. faridabad se dilli kii ore jate samay achaanak gaadi rukne ke kaaran june kii prachand dopahari main unhen achaanak jal kaa chamakta hua strot dikhaai diya. vaahan roak kar nirikshan buddhi se dekhne par kuch bhi dikhaai nahi diya. parantu kuch avyakt vaani sunai di, jise pramaan maanakar unhone usee sthaan par ashram banane kii ichha prakat kii. ise kaaryrup dene ke liye praarambhik gatirodh ke baavjood ve is mahaan kaary main safal hue or ashram nirmaan kaa kaary sampann hua.
 iske baad main bhagavdajna ko sweekaar karte hue shri lakshmi narayan divyadham nirmaan kaa kaary 1996 main vijaydashami ke paavan parv par armbh kiya gaya. praarambhik gatirodh ke baad is kaary main bhi ve safal hue or divyadham ke nirmaan kaa kaary sampann hua. maharajaji ke ahernish anathak parishram evam sabhi bhaktajanon dwaara kii gayi car seva ke parinamswaroop chaar varsh ke atyalp samay main aise tirth sthal kaa nirmaan kiya gaya jiske darshan maatr se hi yahan aane vaale shraddhalu jan punya laabh praapt kar anant kaal tak apana jivan safal banaate rahenge. yahan par samast bhaktajanon kii shraddhanusaar unki sabhi manokamanaayen to purna hoti hi hai iske atirikt unhen dharm, arth; kaam or moksh kii prapti bhi hoti he.
 sudarshanacharyaji maharaj ke vilakshan vaibhav va gunon se prabhavit hokar vaishnav samudaay ne 1998 ke haridwar mahakumbh main patit paavani ganga kinare samast jagadguruon, peethadhishwaron, tridandi swaamiyon, aacharyo tathaa samast vaishnav samudaay ke samaksh unhen jagadguru ramanujacharya ke pad par vibhooshit kar, is pad kii garima kaa padochit sammaan kiya.
 ve apane jivan kaal main hi 23 april 2007 ko anek santon, mahanton evam bhagavadbhakton ke samaksh apane uttaradhikari swami purushottamacharya ji ko ashram ke adhishthata pad par abhishikt kar sansaarik uttardaayitv evam siddhdata ashram ke kaary bhaar se mukt ho gayi the.
 iske ek maah ke bheetar hi 22 may 2007 ke madhyanh kaal abhijeet nakshatra ke shubh samay main suryaansh ko grahan karte hue unhone apane is nashwar sharir ko tyaag diya or golokavas main chale gayi.
