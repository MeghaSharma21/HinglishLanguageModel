 raaj chandra bose bhartiya america ganitagya evam sankhyikivid the. ve 'dizin siddhanth' tathaa 'thiari of erar karacting kods' ke liye prasiddh hai. ganit samaaj main unhen aar si bose ke naam se prasidhi mili. bharat ke saath-saath unhonen videshon main bhi apni vishesh pahchaan banaai. kintu is sammanit str tak pahanchane main unhonen athak parishram kiya.
 unka janm 19 june 1901 main madhya pradesh ke hoshangabad jile main hua tha. unke pita protop chandra, haryana rajya ke rohtak jile main varisht chikitsak the. pita kii naukari ke kaaran vah bhi kuch samay baad rohtak chale gayi or yahi unhonen apana bachapan bitaayaa. bachapan se hi unhen ganit ke prati gaharaa lagaav tha or ganit ke kathin sawaal unhen aakarshith kiya karte the. yadhyapi unke pita ek sammanit vyavsaay main the kintu kaha jaataa tha ki aar si kaa bachapan gahare aarthik sankat main beetaa.
 unhonen apni praarambhik shiksha rohtak main hi praapt kii. snaatak kii shiksha puri karne ke baad unhonen dilli ke hindu kalege main pravesh liya or 1925 main aplide ganit main em e kii snatakottar oopaadhi praapt kii. iske baad unhonen ganit shikshak ke rup main bhi kaary kiy or kai vidhyaarthiyon ko ganit kii vyavhaarikta se parichit karaayaa.
 isi bich vah kalakatta gayi jahaan unki mulaakaat vikhyath ganitagya shyama prasad mukherjee se hui. unase milanaa bose ke liye kisi khushi se kam nahin tha kyonki shyama prasadji ne ganit vishyon par kaaphi kitaaben sangrahit kar swayan kii ek librari bana rakhi thi. isaliye bose ko to maano ganit gyaan kaa khajaana mil gaya. unhonen mukherjee ke paas rah kar hi ganit kii kai kitabon kaa gahan adhyayan kiy. isse unke ganit gyaan main bahut vruddhi hui or vah is vishay main adhik kushalta praapt karte chale gayi.
 yadhyapi bose 1925 main aplide ganit main em e kar chuke the kintu is par bhi unki ganit ke prati jigyaasa shant nahin hui thi at: unhonen 1927 main shuddh ganit main bhi snatakottar kii oopaadhi praapt kii. em e karne ke baad unhonen kai sansthaanon va vishvavidhyalayon main rojgaar kii talash kii. kintu unhen kahin bhi safalataa nahin mili. naukari kii khoj main samay ko vyarth karnaa unhen raas nahin aayaa or vah is baar rekhganit ke adhyayan main lag gayi.
 unhonen apana karier 1930 main kolkata ke ashutosh kalege se prarambh kiya or vah 1934 tak vahaan ganit ke lekturer ke rup main kaary karte rahe.
 unke bhagya main jyamiti se hi karier sanvarna likhaa tha. is samay "bhartiya sankhyikee santhaan" main jyamiti ke professor kaa pad khaali padaa tha. is santhaan ke nideshak pi si mahalanobis the jo swayan sankhyikee ke prasiddh vidwaan the. unhen bose kii yogyatao kaa gyaan tha.
 at: unhonen professor ke pad par kaary karne ke liye turant bose ko niyukt kar diya or unhen har sambhav sahaayta pradaan karne lage. bose ne 1934 se 1938 tak yahaan sankhyikeevid ke rup main kaary kiya. bose ne yahaan jyamiti padhaate-padhaate hi sankhyikee kaa bhi acha gyaan arjeet kar liya tha. baad main unhonen 1938 se 1945 tak kolkata vishvavidhyalay main lekturer ke rup main kaary kiya. 1945 main unhen isi vishvavidhyalay main sankhyikee vibhaag kaa adhyaksh bana diya gaya or vah 1949 tak isi pad par bane rahe.
 is santhaan main adhyaapan va adhyayan karne kaa unhen bahut laabh mila. unhen 1949 main sanyukt rajya america jane kaa avasar praapt hua. vahaan jaakar unhen uttari carolina vishvavidhyalay ke sa. khyikee vibhaag main sankhyikee ke professor ke pad par niyukti mil gai. 1966 main vah kenan professor ke rup main niyukt hue or 1971 tak kaary karte rahe.
 yahaan kaary karne ke baad bose colorado vishvavidhyalay main sankhyikee va ganit ke professor ke rup main kaary karne lage. adhyaapan kaary ke saath-saath vah nirantar naye shodh kaaryon va khojon ke liye bhi samay nikaal lete the. apane shodh kaaryon ke dauraan hi unhonen switzraland ke ganitagya leonard ular ke jaadui varg ke siddhanto ko galat sabit kiya. kintu unke shodhakaryon kaa dayera maatr ganit yaa sankhyikee tak simit nahin tha. varsh 1980 main unhen ganit va sankhyikee kaa emiritus professor bana diya gaya, jo unke liye sammaan kii baat thi. unhonen apane shodh kaaryon ko doorsanchaar jaise kshetron main bhi jari rakhaa.
 unhonen "gresico-latin squaire" ke liye latin va greek bhashaa kii bajaay devanagari bhashaa ko code rup main prayog karne kaa suzav diya. saath hi in kodon ko samaaj shaastra, medicine, jeevigyaan, krishi va anya sambandhit vigyaanon se sambandhit prayogon main bhi upyog karne kaa suzav diya.
 vigyaan jagat main aar si bose ne apana ek alag sthaan bana liya tha. ganit va sankhyikee main unke seva kaaryon ko dekhte hue vishwa ke kai sansthnon ne unhen apni fellowship tathaa sadsyta pradaan kii. vah sanyukt rajya america kii neshnal academy of medical sciences ke sadsy bane.
 iske alaava unhen bharat ke neshnal institute of sciences ne apana phelo banaaya. vah international statistical institute, institute of mathematical statisticks, american association for advancement of sciences, neuyark academy of sciences tathaa american statistical association ke phelo rahe.
 1971 se 1980 kii avadhi main shri bose ne colorado state univarsity main ullekhneey kaary kiya, jiske liye unhen 1976 main america ke sarvocch vaigyanik puraskaar "neshnal medal of science" se sammanit kiy jai. saath hi sanyukt rajya america kii science academy kaa sadsy bhi manonith kiya gaya. 1974 main indian statistical institute ne inhen "doctorat of sciences" kii maanad oopaadhi dekar sammanit kiy. pashchim bengal sthit shanti niketan dwaara bhi unhen di lit kii maanad oopaadhi pradaan kii gai.
