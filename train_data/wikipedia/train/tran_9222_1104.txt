 acharya kishoridas vaajapeyi hindi ke sahityakar evam suprasiddh vyakarnacharya the. hindi kii khadi boli ke vyakaran kii nirmiti main purvavarti bhashaaon ke vyakarnacharyo dwaara nirdhaarit niyamon or manyataon kaa udaartaapurvak upyog karke iske maanak swaroop ko vaigyanik drushti se sampann karne kaa gurutar daayitv pan kishoridas vaajapeyi ne nibhaayaa. isiilie unhen 'hindi kaa panini' kaha jaataa he. apni tejaswita va pratibha se unhone sahityajagat ko aalokit kiya or ek mahaan bhashaa ke roopakar ko nirdhaarit kiya. 
 acharya kishoridas bajpeyi ne hindi ko parishkrut rup pradaan karne main atyant mahatvapurn bhoomika nibhaai he. inase purv khadi boli hindi kaa prachlan to ho chukaa tha par uskaa koi vyavasthit vyakaran nahin tha. at: aapane apane athak prayaas evam eemaandaaree se bhashaa kaa parishkar karte hue vyakaran kaa ek suvyavasthit rup nirdhaarit kar bhashaa kaa parishkar to kiya hi saath hi naye mandand bhi sthapit kiye. swaabhaavik he bhashaa ko ek nayaa swaroop mila. at: hindi kshetra main aapako "panini' sangya se abhihit kiya jane laga.
 hindi ke is mahaan praneta kaa janm 15 disambar 1895 main kanpur ke bithur ke paas mandhana kshetra ke ramnagar naamak gaanv main hua. aapane praathmik shiksha gaanv main or phir sanskrit kii shiksha vrindavan main lee, tatpashchaat banaras se prathama kii pariksha or phir punjab vishvavidhyalay se vishaarad evam shastri kii parikshaayen sasamman uteern kin. iske baad solan main apana adhyapakeey jivan prarambh kiya. sanskrit ke acharya hote hue bhi, hindi main bhashaa parishkar kii aavashyaktaa dekhte hue, sanskrit kaa kshetra chhod hindi kaa kshetra sweekaar kiya. iske liye unhone "hindi sahitya sammelan' se hindi kii vishaarad evam uttama kii parikshaayen deen.
 bajpeyi ji ne na keval sanskrit hindi ke vyakaran kshetra ko vibhooshit kiya apitu aalochana kshetra ko bhi bahut sundar dhang se sanvaara. aapane sahitya samiksha ke shastreey siddhaton kaa pratipaadan kar naye mandand sthapit kiye. saahityacharya shaligram shastri ji kii sahitya darpan main chhapi "vimala tikaa' par bajpeyi ji ne maadhuri main ek samikshatmak lekh maala likh daali. is lekh kaa sabhi ne swaagat kiya or ve aalochana jagat main chamak uthe. iske baad "maadhuri" main prakashit "bihari satsai or uske tikaakar" lekh maala ke prakashit hote hi ve hindi sahitya ke aalochakon kii shrenee main pratishthit hue.
 bajpeyi ji na keval saahitiyik apitu saamaajik evam rajnatik jivan main bhi aaajeevan apni mahatvapurn bhoomika nibhaate rahe. yogyata to thi hi, unki nirbhikta, spashtvaadita or swabhimaan unke jivan ke abhinn ang rahe. apni nirbhikta ke kaaran ve "akkhad kabir" or swabhimaan ke kaaran "abhimaan meru" kahaaye jane lage. bade se bade pralobhan unke jivan mulyon or siddhanton ko diga na sake. lok-maryaadaaon kaa purnroopen paalan karte hue durabhisandhiyon par jam kar prahaar kiya. saath hi yah bhi spasht kar diya ki, "main hoon, kabir panthi" sahityakar, kisi kii chakri manjuur nahin, adhyapaki kar luungaa, naukari kar luungaa par atmasamman kii keemat par nahin.
 bajpeyi ji ne swadhinata sangram ko bhi achoota nahin chhoda. ek param yoddha ban kar jan saadhaaran main rashtiya chetana or deshprem ke praan phunke. aapkaa pehla lekh "vaishnav sarvasv" main chapa, jissen sahitya jagat ko inaki lekhan kala kaa parichay mila.
 phir to inke lekhon kii jhadi hi lag gai jo "maadhuri' or "sudhaa' main chape. pan sakal narayan sharma kaa ek lekh "maadhuri" main chapa tha jisamen hindi vyakaran sambandhi anek jigyasaayen bhi thim. is chunauti bhare lekh ke pratyuttar main bajpeyi ji ne samaadhaan sahit ek mahatvapurn lekh "maadhuri' main chhapavaya. is lekh par "sharma ji' sahit kisi kii bhi koi aapatti nahin hui, sarvatra swaagat hi hua. ab bhashaa parishkar evam vyakaran inkaa pramukh kshetra ho gaya.
 bajpeyi ji ne patrakarita ke kshetra main bhi apana bejod sikaa jamaa diya. "sachai' or " khari baat' ye do unke mul mantra the. "maral' main jo samikshatmak masik patrika thi, yah kah kar ki, "tum bin koun maral kare jag, doodh ko doodh ou pani ko pani apane uddeshy kaa thappa laga diya. "maral' ke atirikt bajpeyi ji "vaishnav sarvasv' evam "chaand' ke sampaadan se bhi jude rahe.
 bajpeyi ji sachche deshbhakt the. jaliyanvaala kand se ve behad aahat ho uthe, unki rashtiya chetana machal uthi or tab "amrit main vish' naamak ek gadhy kavy likh daalaa. "tarangini' bhi rashtriya bhaavon kii sajiv jhaanki he jo bahut hi prashansit hui.
 apane adbhut karmath vyaktitv evam sudruth vichaaron se bharpoor krititv ke kaaran unhone bhashaa-vigyaan, vyakaran, sahitya, samalochna evam patrakarita main jis kshetra ko bhi chuaa adbhut kranti laa di. bhashaa ko ek thos aadhaar bhoomi pradaan kii. aise shashakt 'hindi ke panini' ne 11 agast 1981 ko kankhal main apni jivan kii igalila samaapt kar di, kisi agle vishesh kaary ke liye.
