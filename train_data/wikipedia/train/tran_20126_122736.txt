 yah sthaan vidisha se 50 mile kii duuri par ek tehsil he. madhyakaal main is sthaan kaa vishesh mahatv tha. kai imaaraten va unase judi aitihaasik ghatnaayen is baat kaa pramaan he. sironj ke dakshin main sthit pahari par ek pracheen mandir he. ise ushaa kaa mandir kaha jaataa he. isi naam ke kaaran kuch log ise banasur kii rajdhani shronit nagar ke naam se jaanate the. sambhawatah yahi shabd bigadakar kalantar main "sironj' ho gaya. nagar ke bich main pehle ek badi haveli hua karti thi, jo ab dhwast ho chuki he, ise ravji kii haveli ke naam se janaa jaataa he. iskaa nirmaan sambhawatah maratha- adhipaty ke baad hi hua hoga. aisi manyata he ki yah malharav holkar ke pratinidhi kaa awaas tha.
 sironj ke dakshin main sthit pahari par kaale pattharon ke aise sahasron udgam he, jo jalahari sahit shivlinga kii bhanti dikhaai dete hai. aisa sambhawatah bhukamp ke kaaran hua he.
 alhakhand ke rachayita jaganak bhaat bhi isi sthaan se jude hai. vaise to unase sambhddha nishchit sthaan kaa pataa nahin he, parantu yah sthaan bazaar main sthit ek pracheen mandir ke aas- paas hi kahin hone kii sambhaavna he, jahaan rajmahalon ke hone kaa bhi anumaan he.
 sironj kabhi rajasthan ke kota jila ke ek shahar hua karti thi iske baad ise madhyapradesh ke vidisha jile main jagah mili philhar sironj vidisha jile kii ek tehsil hai.
 antony maancerat ne apni yatra vivaran main sironj nagar kaa zikr kiya. yah fadar ekkavivaa ke saath lagbhag 1578 isvi main mughal badshaah akbar ke darbar main aayaa tha. maancerat ne apni yatra kaa vivaran prastut kiya he. ise shahjada muraad kaa shikshak niyukt kiya gaya tha. maancerat ke anusaar us samay shahjadon or shahzadiyon kii shiksha par adhik dhyaan diya jaataa tha usne un shaharon ke bare main vistaar se likhaa he jin shaharon or margo se hokar usne yatra kii maserat ne mandu,surat,sironj,dilli,gwalior,panipat,lahore samet anya shaharon kaa vivaran diya he.
 simrakhedi sironj ke paas sthit he. yah sant taaran kii diksha sthali he. yahan mandir darshneey he.
 tonk ke ek nawab, jiske adhipaty main yah kshetra tha, ne ek baar is kshetra kaa daura kiya. usee raat kii yahan ke maheshwari seth kii putree kaa vivaah tha. sanyog se raste main doli main se putree kii keemtee chappal gir gai. kisi vyakti ne use nawab ke kheme tak pahunchaa diya. nawab ko yah bhi kaha gaya ki chappal se bhi adhik sundar isko pahanane vaali he. yah jaanane ke baad nawab dwaara seth kii putree kii maang kii gai. yah samachar sunate hi maheshwari samaaj main khalabali much gai. nawab ko yah soochna de diya gaya ki praatah hote hi dola de diya jayega. isse nawab prasann ho gaya. idhar maheshwariyon ne raaton- raat putree sahit shahar se palaayan kar diya tathaa unke puure samaaj main yah nirnay liya gaya ki koi bhi maheshwari main na to is sthaan kaa pani piega, na hi nivas karegaa. 
 
