 radio sangrahi ek vidyut paripath he jo vidyutchumbakeey tarangon ke rup main uplabdh sanketon ko antena ke dwaara grahan karne ke baad iskaa samyak prasanskaran karte hue ant main dhwani yaa kisi anya upyogi rup main prastut karata he. 
 radio tarangon ke utpaadan evam unke gunon ke adhyayan kaa prayaas sarvapratham hikerikh hertz ne san 1887 main kiya tha. apane itihaas prasiddh prayog main radio tarangon ke utpaadan kii vyavastha dwaara utpann tarangon ko unhone swayan hi sphulingon ke rup main do ghundiyon ke bich praapt kiya tha jo taar ke ek fande ke donon siron par sthit thim. harts ke is praarambhik prayog ne radio tarangon kii grahan vidhaon kii sambhaavna ke sanket die the, jinke aadhaar par kaary karte hue oliver loj ne san 1894 main england main ek vishesh prakaar ke sansuchak kaa nirmaan kiya, jo radio tarangon ko shravy aavriti kii tarangon main parivartit kar saktaa tha. yah sansuchak vastut: kaanch kii ek nalika thi, jisamen dhaatu-rethan bharaa hua tha. is sansuchak ko ek antena tathaa ek samaswarit paripath se sanyut kar pratham radio sangrahi kaa nirmaan kiya gaya tha. is prakaar betaar sanchaar pranali ke sangrahi ghatak kii pariklpana karne or uskaa pratham upyogi rup prastut karne kaa shrey oliver loj ko hi he. loj ne apni is vishesh vyavastha dwaara pratham radio sangrahi kaa nirmaan safaltaapurvak kar use patent karaayaa. loj kii safalataa se protsaahit hokar anek vaigyanikon ne nae nae sansuchakon kaa nirmaan kiya. inamen goolyelmo marconi ne chumbakeey prakaar ke sansuchakon kii, vriland tathaa fesnden ne vidyut vishleshya prakaar ke tathaa lee di foresti ne sakriy vidyudvishleshya prakaar ke sansuchakon kii rachana kii. isi cheshtakram main anek crystal sansuchak bhi bane, jinamein carborandam, gailena, louh piriton ityadi ke crystal prayukt hue.
 san 1904 main je. e. fleming ne dwidhruvi valbon kaa nirmaan kar, radio sanchaar pranali ke vikaas ke itihaas main nae adhyay kaa sutarapaat kiya. sansuchak ke rup main in vaalvon ke upyog ne anek kathinaaiyon evam samasyaon kaa niraakaran kar diya. isi ke lagbhag ek varsh ke hi ananthar lee di forest ne tryod valve kaa pranayan kar, electronic tathaa radio sanchaar pranali ke kshetra main kranti kaa aavirbhaav kar diya. ye valve tathaa inke anek sanshodhit roopon yatha tetrod evam pentod aadi vaalvon ko hi radio sanchaar pranali ko aadhunik rup tak pahunchaane kaa shrey diya ja saktaa he. pravardhakon, sansuchakon evam samaswarit paripathon kii sanrachana karanevaale compitron kii rachana inhen vaalvon kii sahaayta se kii jaati he.
 radio sanchaar pranali kaa vah ang jo arial tak nirantar pahunchaanevaali radio aavriti urja se vaanchit ansh pruthak kar grahan karata he, radio sangrahi kehalaata he. sabhi prakaar ke radio sangraahiyon ko mulat: nimnlikhit kaary karne padate hai : 
 antena par nirantar anek prakaar ke radio sanket pahonchte rahete hai, jo sansar ke vibhinn bhaagon main sthit preshan kendron se preshit hote hai. sangrahi main is baat kii upyukt vyavastha honi chahie ki vah kisi bhi kshan kisi vaanchit sanket vishesh kaa varan kar, use anya sanketon se pruthak kar, grahan kar sake. is prayojan kii siddhi ke hetu sangrahi kii varan vyavastha main anek prerakatvon or sandharitron kaa samavesh hota he. inamen se ekaadhik parivartaneey, yaa char bhi hote hai. inhen prerakatvon evam sandharitron ke sanyog se samaswarit paripath kii rachana hoti he. is paripath main prerakatvon evam sandharitron ke maan is prakaar samanjit kiye jate hai ki paripath kii aavriti grahya sanket kii aavriti ke tulya ho jaae. us dasha main paripath ko ukt sanket ke liye samaswarit kehete hai. etdarth prerakatvon evam sandharitron ke maan nimnlikhit sutara ke anusaar niyat kiye jate hai :
 jahaan prerak kaa prerakatv, sandharitra kii dharita tathaa grahya sanket aavriti he. is prakaar samaswarit paripath keval usee aavriti ke sanketon kaa varan kar grahan karata he jo uski aavriti ke tulya hai shesh ko chhantakar vilag kar detaa he. achche sangrahi sanyantron main aise kai paripath shrenee kram main sanyojit kiye hue hote hai jinase sangrahi kii varanshiltaa, yaa varanshakti paryaapt rup se sanvardhit ho jaati he.
 antena se praapt radio sanket atyant ksheen hote hai. is kaaran ve laudspikar ko kriyanvit kar sakane main asamarth rahete hai. at: unki shakti ko paryaapt pravardhit kar sakane kii kshamta sangrahi main honi chahie. etdarth usamen pravardhan vyavastha sanyukt hoti he.
 preshak kendron se sangrahi ke antena tak aanevaali sanketavahini tarangen atyant ucch aavriti kii hoti hai. isliye sangrahi main pravisht hone ke pashchaat inhen shravyavritiyon main parinat karnaa aavashyak hota he. in shravyavritiyon ko pruthak kar dhvanivistaarak main pravisht karne ke pashchaat hi sanket ko sun sakna sambhav hota he radio tarangon ko dhwani tarangon main parinat karne ke hetu prayukt tantra-vyavastha ko sansuchak yukti kehete hai
 sansuchak se nisruth shravyavriti sanketon kii shakti atyant ksheen hoti he, jisase vah laudspikar ko kriyanvit kar sakane main aksham rahati he. at: laudspikar main pravisht hone ke purv isko paryaapt maatra main pravardhit karnaa aavashyak hota he. is hetu prayukt vyavastha ko shravyavriti pravardhak kehete hai.
 shravyavriti sanketon ko vidyut se dhwani main roopantarit karne ke liye laudspikar yaa shiraphone bhi sangrahi set kaa ek mukhya bhaag hota he.
 ise samaswarit radio aavriti sangrahi bhi kehete hai. yah sangrahi kisi vishesh radio aavritiyon ke liye samaswarit rahata he. iske andar sanvisht sabhi paripath vaanchit radio aavruti ke liye yaa to mulat: samaswarit rahete hai, yaa unke saath aisi vyavastha sambhddha rahati he ki aavriti vishesh ke liye sabko ek saath samaswarit kar diya jaae. puraane dhang ke aise sangrahi main aise prayek paripath ke saath ek pruthak samaswarak sandharitra hota tha, kintu aadhunik seton main ek hi parivartaneey, yaa char sandharitra se sabhi paripathon kaa is prakaar sanyukt kar diya jaataa he ki sandharitra ko ghumaane par uske bhinn bhinn dharitansh maano se bhinn bhinn paripath jud jate hai.
 vistrut lekh ke liye dekhen - superhetrodeine sangrahi
 pratham vishwayuddh ke dauraan major edwin armastrang naamak vaigyanik ne saral sangrahi main apekshit sudhaar kar aisi sangrahi vyavastha ko janm diya jisamen kisi bhi aavriti ke sanket ko kisi samay sugamawa se grahan kiya ja saktaa he. yah vyavastha vastut: aadhunik lokapriy radio sangrahi seton kii janak he.
 swachaalit vaahan, jaise motor car, yaa vayuyan ityadi, main prayukt radio sangrahi ke seton kii rachana saadhaaran grihopayogi seton se thodaa sa bhinn hoti he. inamen shakti evam ooshmaa ke liye apekshit voltata vaahan ke chaalak bydaree dwaara lee jaati he or use abhisht aavriti tak sanvardhit karne ke liye ek compitra, yaa ghurni parivartak main pravisht kiya jaataa he. is prakaar ke set kaa arial ek patali dhaatu nalika hoti he, jo car ke ek parshv par, vayuyan ke daine par sidhi khadi lagaai jaati he. is prakaar ke set ke naveenatam model ke samaswarak tathaa wolum niyantrak stear dand ke saath hi jade hote hai, jisase sangrahi kaa sanchaalan suvidhajanak dhang se kiya ja sake.
 radio sangrahi ko adhik upyogi, sasta tathaa suvahya banane ke hetu vaalvon ke sthaan par transistor kaa upyog kiya jane laga he. yah set keval saadhe chaar se chah volt kii bydaree dwaara chaalit hota he tathaa isaki dakshata, arthath ise die gaye tathaa isse uplabdh shakti kaa anupaat, saamaanya valve sangrahi kii apeksha chah se das guna tak adhik hota he. isse iskaa rakh rakhv vyay valve transistor se 4 yaa 5 guna kam hota he. iske atirikt ye atyant laghukaay, suvahya evam saste hote hai. sugrahi to ye itane adhik hote hai ki ek saamaanya pherite chad arial kii sahaayta se hi inhen kriyanvit kiya ja saktaa he.
 ekikrut paripathon ke aa jane ke baad ek hi ai si yaa kuch chipon kii sahaayta se sasta, chota, kam cell khaane vaala or acchhee seva dene vaale radio sangrahi uplabdh ho gayi hai.
