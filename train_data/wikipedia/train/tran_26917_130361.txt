 nepal main railway kii shruwaat san 1927 main raksol se amalekhganj ke bich ek 48 kimi lambi relline ke saath hui thi. is line kaa amman 2’6” rakhaa gaya tha. is line ko 1965 main band kar diya gaya tha. 2005 main is line ke kuch hisse ko amman parivartan ke baad raksol se sirsia antardeshiy container depo, birganj ke bich ek 6 kimi duuri kii badi line ke rup main shuru kiya or ab iskaa prayog vishesh rup se bhartiya rail dwaara sanchalit maal gadiyon dwaara prayog kiya jaataa he.
 1937 main is mul line ke saath ek 2’6” kii anya line ko joda gaya jisaki lambaai, 53 kimi thi. yah line bizalpura se janakapur hokar jayanagar jaati thi jahaan yah bhartiya rail kii mukhya line se judati thi. 2001 main bizalpura se janakapur ke madhya ke khand ko raste ke ek pul girane ke kaaran band kar diya gaya haalanki janakapur se jayanagar ke bich kii 29 kimi lambi line 2014 tak ruk ruk kar chalati rahi, jab ise badi line main parivartit karne ke liye band kar diya gaya. is line ko bhartiya rail kii ek shakha ke rup main 2017 main phir se kholane kii yojana he.
 2010 ke aasapaas, nepal main nai rail pariyojnaon se sambandhit kai prastaav charchaa main aaye. in prastaavon main sabase pramukh 945 kimi duuri kii ek vidyutikrut line he jo purv main kankarvitta se lekar pashchim main bhim datta se bhartiya seemaa par sthit gaddachowki tak jaayegi. is pariyojna ke pratham charan ke antargat simara ke paas pehle 5 kimi khand kaa nirmaan kaary 2014 main shuru ho chukaa he. kuch choti pariyojnayen jinaki kul lambaai 180 kimi he or yah mukhyat: nepal ko anek sthanon par bharat se jodengi bhi prastaavit kii gayi hai. rajdhani kathmandu main ek metro pranali ke liye bhi 2012 main ek vyavhaaryata adhyayan shuru kiya gaya he.
