 dootvakyam sanskrit ke pracheenatam naatakkaar mahakavi bhaas kii suprasiddh kavyakruti he. isaki gananaa drishyakavyon ke antargat kii jaati he. natyakala kii drushti se dootvaakya kii pariksha karne par ise 'vyayog' naamak roopak-bhed ke antargat rakhaa jaataa he. vyayog kii paribhaasha dete hue acharya vishwanath ne kaha he-
 arthath vyayog us roopak ko kehete hai jisamen prasiddh itivrutt kaa chayan kiya jaataa he. purush paatro kii adhikta or streepatro kii nunata hoti he, garbh or vimarsh sandhiyon kii yojana apekshit nahin hoti or puri rachana ek ank main samaapt hoti he. isamen aise yuddh kaa varnan hota he jisamen stri nimitt na ho. isamen kaishiki vritti kaa abhaav hota he. iskaa nayak dhiroddhat prakruti kaa koi prakhyat vyakti hota he yaa phir koi rajarshi athwa devpurush. isamen shringaar, hasya or shant rason ke atirikt anya koi ras mukhya hota he. dootvaakya main ‘vyayog’ ke mukhya lakshan ghatit hote hue dekhe ja sakate hai. isaki kathavstu mahabharat kii katha ke us ansh se lee gayi he jisamen bhagavan shrikrishna pandavon ke doot banakar kauravon kii sabha main jate hai. is roopak main streepatro kaa sarvatha abhaav he. isamen rajya ke vibhaajan ko lekar yuddh kii charchaa he. kauravon main se dhiroddhat prakruti kaa duryodhana dootvaakya kaa nayak he. isamen shringaar or shant rason kii nahin, vir ras kii pradhanta he. is roopak main keval ek ank he.
 sanskrit roopak ke mukhya rup se teen tatva hote hai- kathavstu, netaa or ras. pracheen kaal se hi sanskrit naatak manch par khele jate rahe hai, isliye inke moolyankan main abhinay kii drushti se manchan -yogyata ko bhi paryaapt mahatva diya jaataa he.
 kathavstu roopak kaa mukhya tatva he. yah prakhyat, utpaada yaa mishra kisi bhi prakaar kii ho sakati he. vyayog naamak roopak main praayah prasiddh itivrutt hota he. mahakavi bhaas ne dootvaakya kii kathavstu mahabharat ke udyog parv se lee he. mahabharat kii mul katha is prakaar he-
 dyutakrida main haarane ke baad pandav baarah varsh tak vanvaas main or ek varsh tak agyatavaas main vyateet karne kii shart puri karke waapas laute. jab unhone kauravon se apane hisse kaa rajya maanga, to duryodhana ne asweekaar kar diya. kauravon or pandavon ke bich samjhaute ke praytn prarambh hue. jab yah kaary saralata se sampann hota na dikhaa, tab yudhisthir ne vinaashkari shuddh ke sthaan par kauravon ke saath sandhi karwaane ke uddeshy se shrikrishna se unka doot banane kaa nivedan kiya. doot ke rup main unke hastinapur pahunchane par dhritaraashta ne unke swaagat kaa puraa prabandh kiya. shrikrishna pehle kunti ke paas gayi, phir duryadhan aadi ke paas. ve vidura ke ghar tehre, jahaan unhone suna ki kaurav yuddh kii puri taiyaari kar chuke hai or ve log shrikrishna kii koi baat maanane ko taiyaar nahin hai; atah shrikrishna kaa dautya karm vyarth ko jayega. phir bhi ve duusare din vidura ke saath rajsabha main upasthit hue. jab sab sabhasad yathasthaan baith gayi tab unhone dhritaraashta ko bataaya ki ve pandavon kii ore se kauravon se shaanti-vaarta karne aaye hai. shrikrishna ne duryodhana ke aage pandavon ko daybhag dene kaa prastaav rakhaa. kaurav-pramukh bhishma, dron, vidura or dhritaraashta ne bhi duryodhana se pandavon ko daay bhaag de dene ko kaha, kintu durvinith duryodhana pandavon ko sui kii nonk ke baraabar kii bhoomi dene ko taiyaar nahin tha. sandhi kaa prastaav thukraa kar unase nirnay ko yuddh par hi chhod dene kii baat kii. vah cruddh hokar gandhari kii baat ansuni karke apane bhaiyon ke saath rajsabha se chalaa gaya. kisi prakaar vidura kii prarthana par vah punah rajsabha main aayaa. punah usne shakuni, karn, duhshasan aadi se shrikrishna ko bandi banane ko kaha. kisi prakaar dhritaraashta ne use is nindaneey karm se roka. tab shrikrishna ne apana virat rup darshaya, jise shrikrishna kii krupa se andhe dhritaraashta, dron, bhishma, vidura or sanjay ne dekha. dhritaraashta ne shrikrishna ke charnon main sir rakhkar kshamaa maangi. pandavon ke paas waapas lautakar shrikrishna ne apni sandhivaarta kii asafalataa kaa varnan kiya.
 ‘dootvaakya’ main kavi ne mahabharat ke isi kathansh ko kuch bhinn rup main prastut kiya he- nandipath ke pashchaat pravisht hua sutaradhar jaise hi kuch batalaane ja rahaa tha ki tabhi use nepathy se kuch shabd sunai padataa he. usase gyaat hota he ki kauravon or pandavon main virodh ho gaya he or usee ke liye duryodhana kii ajna se uskaa sevak mantrashala kii vyavastha kar rahaa he. duryodhana ek vir raja ke rup main rangamanch par upasthit hota he. vah sab aamantirat raajaaon or sabhaasadon ko sammaan ke saath sabhabhavan main baithaata he. sabhi sabhaasadon ke bich shakuni ke suzav par bhishma senapati chune jate hai. isi samay kanchukeey baadaraayan pandavon ke shivi se doot ke rup main purushottam narayan ke aane kii soochna detaa he. shrikrishna ko narayan kehane par duryodhana krodhit ho uthta he or kanchukeey se kahata he ki kaho ki keshav naamak doot aayaa he. baad main vah upasthit raajaaon se poochta he ki krishna ke saath hamaara vyavhaar kaisaa hona chahie. unke aadarsuchak uttar ko sunakar vah punah uttejit ho uthta he or kahata he ki krishna ko bandi bana lenaa hi use ruchikar he. vah ajna detaa he ki keshav ke aane par koi bhi sammanarth apane asana se nahin uthegaa. yadi kisi ne aisa kiya to use rajya kii ore se kathin dand diya jaayegaa. swayan apane ko uthne se rokane ke liye vah baadaraayan se draupadi ke keshaharan kaa chitrapat mangavata he jise dekhtaa hua vah baitha rah sake. chitrapat ko dekhte hue vah draupadi, yudhisthir, bhim, arjuna, nakul-sahadev, shakuni, acharya aadi kii bhav-bhangimaaon kaa chithran karata he.
 duryodhana ke kehane par kanchukeey doot krishna ko lene jaataa he. duryadhan karn se krishna ke nari jaise mridu vachan sunne ko taiyaar hone ko kahata he. shrikrishna ke sabha main pravesh karte hi sabhi raja or kshatriya ghabadaa kar khadey ho jate hai. duryodhana bhi apane asana se gir jaataa he. vasudev krishna sabhi raajaaon ko sammaan ke saath asana grahan karne kaa anurodh karte hai. draupadi ke kesh or vastra khinchne ke chitra ko duryodhana ke paas dekhakar ve man hi man uski bhartsana karte hai ki apane hi kul ke bandhuon ke apmaan karne ko morrkhtaa ke kaaran duryadhan apana parakram samajhataa he. aupchaarik kushalvarta ke anantar vasudev pandavon kaa sandesh sunaate hai ki ‘jo hamaara daybhag he, vah hamen milanaa chahie.’ duryodhana kahata he ki ‘pandu ko munishaap mila tha atah pandav to devputra hai phir hamaare bandhu kaise hue? unka pita ke dhan main kya adhikaar?’ vasudev duryodhana se poochhate hai ki dhritaraashta bhi apane pita vichitraveery ke dhan ke uttaradhikari kaise ho sakate hai? duryodhana vasudev ko unke bal-krityon par bhi ulaahna dene lagata he.
 shrikrishna kii tarksangat spashtvaadita se duryodhana or baukhala jaataa he. vah kahata he ki rajya bhiksha main praapt karne kii vastu nahin. vah rajya kaa trinmaatr bhi pandavon ko nahin degaa. vasudev usko chetavanee dete hue kehete hai ki tumhaare kaaran sampoorn kuruvansh kaa sheeghra hi vinaash ho jayega. ve jane lagate hai. duryodhana unako bandi banane kii ajna detaa he. vasudev vishwaroop main prakat ho jate hai. duryoghan unki maaya se or adhik chakra jaataa he or baahar nikal jaataa he. vasudev krodhit hokar sudarshan chakra ko bulaate hai, vah maanav rup main prakat hota he. sudarshan ke samajhane par vasudev prakrutistha hote hai. anantar vasudev ke divyastra sharrg dhanush, coumodaki gada, paanchajnya shankh or nandak asi ek ke baad ek pravesh karte hai or sudarshan ke samajhane par laut jate hai. phir vishnuvaahan garud kaa pravesh hota he. bhagavan ko shaantarosh jaanakar sabhi apane-apane dham laut jate hai. baad main shrikrishna bhi pandavon ke shivi main lautne lagate hai ki tabhi vruddh dhritaraashta kaa pravesh hota he. dhritaraashta vasudev ke pairon par girakar putron ke aparaadh ke liye kshamaa maangate hai. bharatvakya ke saath dootvaakya roopak samaapt hota he.
 mahabharat kii mul katha se dootvaakya kii katha kii tulana karne par hamen mahakavi bhaas dwaara kiye gayi kuch moulik parivartan dikhaayi dete hai. mahabharat main dhritaraashta raja hai, ve krishna ke doot rup main aane par rajsinghaasana par baithte hai jabaki dootvaakya main duryodhana ko raja ke rup main avatarit kiya gaya he. dootvaakya main draupadi ke kesh or vastra khinchne se sambandhit chitra kavi kii udbhaavna he. mahabharat main shrikrishna ko bandi banane kaa koi vishesh praytn nahin kiya jaataa he jabaki dootvaakya main unako baandhne kaa praytn dikhaaya gaya he. dootvaakya main divya ayudhon or vaahan garud kii maanav rup main avatarana kavi kii apni kalpana he. kavi ne shrikrishna or duryodhana ke lambe vaartalap ko atyant vyangypurna or rochak bana diya he. in sab naveentaaon se hi dootvaakya kii katha or samvaad sundar or prabhaavshaalee ho gayi hai. doot ke rup main upasthit shrikrishna ke vaakya arthath sandhi -prastaav par aadhaarit hone ke kaaran is roopak kaa naam ‘dootvaakya’ sarvatha sarthak he.
