 panopticon jeremi bentham dwaara 18veen shatabdi main abhikalpit ek prakaar kii sansthanik bhawan he.
 'panopticon' shabd do ghatakon se mil kar bana he : pen or opticon. pen kaa matlab he kaidi or opticon kaa matlab he kaidiyon par nazar rakhane vaala nigaraneekartta. ek aisi jagah jahaan kaidiyon par nigaah rakhi jaati ho, jail hi ho sakati he. is pad or isse judaa siddhant gadhane kaa shrey angrej darshanik or saamaajik siddhantkaar jeremi bentham ko jaataa he. unhone 1785 main ek karagaar kii dizin ke rup main iskaa imarti blueprint banaaya tha. ve ek golakaar imaarat bananaa chaahate the jiske bich main ek unchaa tower banaaya janaa tha. tower or uske chaaron ore kuch dur bani charadivari ke bich kaidiyon yaa paaglon ko rakhane vaali kothriyaan banani thim. bentham kii yojana thi ki in kothriyon main hameshaa roshni rakhi jaae taaki usamen rahane waalon kii gatividhiyon par tower se najar rakhi ja sake. bentham kaa makasad tha ki kaidiyon yaa paaglon ko apni nigaraanee kaa pataa nahin laganaa chahie. bentham upyogetavaadi darshan ke pairokaar the or unki manyata thi ki agar jail ko is prakaar banaaya jaae ki usamen band kaidi apane upar nigaraanee rakhane vaale ko dekh hi na saken to nigaraanee kaa kharchar bahut kam ho jayega. chunki kaidiyon ko pataa hi nahin hoga ki un par najar rakhi ja rahi he yaa nahin, isliye nigaraneekartta ko hameshaa duty par rahane kii zarurat nahin hogi. samaaj-vigyaan ke liye panopticon kaa mahatva keval isiilie nahin he. uske liye to panopticon kaa vichaar ek roopak kii haisiyat praapt kar chukaa he. francisi chintak mishael phuko ne apni rachana 'disiplin and panish' main bentham kii is avadharana ke istemaal ke jariye dikhaaya ki kis tarah aadhunik samaaj main karagaar hi nahin, balki sena, vidhyalay, aspataal or kaarkaanon jaisi koticram aadhaarit sanrachanaon kaa vikaas aitihaasik rup se panopticon ke tarj par hi hua he. phuko ke anusaar aadhunik samaaj anushaasan lagu karnaa chahta he, jiske liye use apane har sadsy par har haalat main nigaraanee karne kii aavashyaktaa padati he. nigaraanee kii yah prakriya kuch is tarah chalati he jaise ki kuch ho hi na rahaa ho, sab kuch saamaanya ho. yahi panopticon kaa uddeshy he. 
 aisi baat nahin ki panopticon ke vichaar main nihit sattakendriyata ke prabal agrahon se bentham bhi aparichit the. isliye unhone ise ek aisi abhootpurv vidhi ke rup main bhi paribhaashit kiya tha jiske zariye ek mastishk duusare par apni satta sthapit kar saktaa he. ve ise jail ke alaava ek vyapak falak par bhi dakhte the. unki manyata thi ki agar panopticon jaise sthapaty ke tahat kaam kiya jaae to logon ko naitik drushti se sudhara ja sakegaa, unki tandurusti thik rahegi, udyogon main nayi jaan pad jaaegi, shiksha kaa prasar ho sakegaa, janata ke upar boj kam hoga, arthvyavastha kaa aadhaar chattan kii tarah thos hota chalaa jayega or kanoon apni kamazoriyon ke baavjood sudrudh ho sakegaa. is kathan se zaahir he ki bentham ko panopticon se bahut ummiden thim. shaayad isiilie unhone apane jivan kaa kaafii samay or apni dhan-sampatti kaa ek bada hissaa panopticon kii dizine par aadhaarit karagaar banavaane kii koshishon par kharchar kiya. is chakkar main bentham ko kai tarah kii raajnneetik or vittiya kathinaaiyaan jhelni padin. 1811 main british sansad kii taraf se unhen aisi imaarat khadi karne ke liye jagah kareedne kii ijazat mili lekin england ke raja ne us par apni muhar lagane se inkaar kar diya. do saal baad sansad ne bentham ko hui vittiya haani kii bharpai karne ke liye unhen 23,000 pound kaa muawza diya. kul mila kar bentham ke jeevankaal main unki dizine ke aadhaar par koi bhi jailkhaanaa nahin ban sakaa. baad main panopticon ke vichaar se prabhavit ho kar britain, america, hungary, spain, argentina, mexico, vietnam, frans, canada, newjiland, austeraliya, cuba or dakshin africa main kai karagaron kaa nirmaan kiya gaya. england main wooster state hospital or darbishaire kii round mil kii imaaraten bhi panopticon se prabhavit ho kar banaayi gayi maani jaati hai. 
 aaj panopticon sthapaty ke rup main faishan se baahar ho chukaa he. par samaaj or nagaarikon par nigaraanee kaayam karne ke siddhant ke rup main uskaa mahatva lagaataar badha he. saahitiyik or saanskrithik nirupanon main panopticon jaisi sanrachanaon kaa zikr hota rahata he. inamen frenz kaafka kii vikhyath rachana da kaisel or gabriyal garsia mariyez kii chronical of a death fortold bhi shaamil he.  mishael phuko panopticon ke vichaar kaa vistaar karte hue use aadhunik samaaj kii us buniyadi pravriti par lagu karte hue ‘panoptisizam’ kii dharna pesh karte hai jiske tahat maanviya aabaadiyon ko kuch aisi takaton dwaara prabandhit or niyantrit kiya jaataa he jo aksar adrishy rah kar badi safaai or nafaasat se yah kaam anjaam detii hai. phuko likhte hai ki agar panopticon main rahane vaale kaidi hai to unki nigaraanee kaa yah tarika unke dwaara kii jane vaali kisi saazish, palaayan kii kisi samuhik yojana, bhavishya main kiye ja sakane vaale kisi aparaadh yaa ek-duusare par padane vaale kisi karaab prabhaav kii sambhaavnaayen nirast kar degaa. agar vah imaarat kisi aspataal kii he to nigaraanee ke zariye sankramak rog failane se roka ja saktaa he, agar vah paagalakhaana he to paaglon dwaara ek-duusare ke viruddh hinsa karne kaa khatra khatm kiya ja saktaa he, agar vah skool he to bacchon ko nakal karne, shorgul karne, baaten karne or vakt barbaad karne se roka ja saktaa he. or, agar vah koi factory he to mazdooron ke bich avyavashtha, chori, gutbazi jaisi gatividhiyon par najar rakhi ja sakati he jinase kaam kii rakrataar ghatati he yaa uskaa str girtaa he yaa durghatnaayen hoti hai. 
 phuko ke anusaar yah prakriya nigaraanee karne vaale kii nigaranishuda logon par satta kii guarantee karti he, baavjood iske ki nigaranishuda logon ko apane upar satta aropit kiye jane kaa ehsaas nahin hota. is lihaaz se panopticon swachaalit prakriya kaa rup le letaa he. phuko ke mutabik nigaraanee karne vaala adrishy vyakti bina kisi dikkat ke nigaranishudaaon kii vyavhaar-style se vaakif ho jaataa he. yah silsilaa keval nigaraneekartta or nigaranishuda ke bich sambandh tak hi simit nahin rahata. ‘panoptic nigaah’ 841 pa main dhaalane kii kshamta honi chahie. iske liye ek abhinayta apni nigaranishudaaon ke liye itani anaapattijanak ho jaati he ki ve vyakti ke rup main use aatmsaat kar lete hai, is had tak ki unase khud apni hi nigaraanee karaayi ja sakati he. ve apane hi daman or niyantran ke agent ho jate hai. apane vishleshan main phuko is nattejey par pahonchte hai ki na keval udaarataavaadi loktantron main panoptisizam ko aadhaar banaaya jaataa he, balki poonjeewaadi vyavastha hi vikaas-dar or munaafe ko lagaataar badhaate rahane ke liye panoptisizam ko apanaati he. phuko ke anusaar panopticon kii sanrachanaayen isiyat dwaara diye gayi shram sambandhi mulyon, naitiktaaon or kendrikrut praadhikaar ke prati nishtha kii tajaviz karti hai. poonjeewaadi vyavastha main ishwar jaise praadhikaar kii jagah aarthik jagat ke abhijanon ko mil jaati he. 
 phuko kaa yah vishleshan internet-purv yug kaa he. lekin kya internet kii digital duniya kii nirakaarata panopticon se mukt he? chlose sarkit tivi or videography ke zariye kii jane vaali nigaraanee ko to aasaani se panoptic nigaah kii sangya di ja sakati he, par slvoj jizek kaa to kahana he ki bentham dwaara pratipaadit panopticon main to nirakaarata apane shuddhtam rup main milti he. koi nahin jaanata ki us panopticon ke centre main koi he bhi yaa nahin. agar pataa ho to ki vahaan koi he to panopticon kaa daraavnaapan thodaa kam ho jayega. lekin, bentham kii bhashaa main to vah ek ek behad andheri jagah hoti he. koi peechha kar rahaa he, is baat kaa ehsaas zyaada daraavna hota he bajaay iske ki pataa ho ki vastav main koi peechha kar rahaa he. aisi anischitata behad santraskaari hoti he.  sambhavtah yahan jijec kaa saafe ishaara internet sambandhi un samhitaon kii taraf he jinke tahat aiespi ke zarie yuzars or unki gatividhiyon kaa na keval pataa lagaaya ja saktaa he, balki unke kaamkaaj ko record tak kiya ja saktaa he. 
