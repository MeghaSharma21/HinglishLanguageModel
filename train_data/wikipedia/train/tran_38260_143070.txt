 bharat ke swatantra hone ke baad bharat sarkaar ne angreji raaj ke dinon ke 'rajyon' ko bhashaayi aadhaar par punargathit karne ke liye rajya punargathan ayog kii sthapana kii. 1950 ke dashak main bane pehle rajya punargathan ayog kii sifarish main rajyon ke bantwaare kaa aadhaar bhashaai tha. iske peeche tark diya gaya ki swatantraaa andolan main yah baat uthi thi ki janatantr main prashasan ko aam logon kii bhashaa main kaam karnaa chahie, taaki prashasan logon ke najadik aa sake.
 angrejon se pehle kaa bharat 21 prashasnic ikaayiyon main banta hua tha. inamen se kai suubon kii saanskrithik pahchaan suspasht thi or kuch main samskritiyon kaa mishran tha. kintu bharat ko apana upnivesh banane ke baad angrejon ne prashasnic suvidha kaa khyal karte hue manamaane tareeke se bharat ko naye sire se bade-bade praanton main baanta. ek bhashaa bolne waalon kii bhu-kshetreey samarasata puri tarah bhang kar di gayi. bahubhashi va bahujaateey praant banaaye gayi. itihaaskaaron kii manyata he ki bhale hi in praanton ko ‘foot daalo or raaj karo’ ke hatkande kaa istemaal karke nahin banaaya gaya tha, par unamem apni satta tikaaye rakhane ke liye angrejon ne is niti kaa jam kar upyog kiya. 
 1920 ke dashak main jaise hi gandhi ke haath main congress kaa netritv aayaa, aazaadee ke andolan kii aguaayi karne vaale logon ko laga ki jaateey-bhashaai asmitaaon par jor de kar ve upniveshwaad virdohi muhim ko ek lokapriy janaadhar de sakate hai. atah congress ne angrejon dwaara rache gayi ‘aupniveshik praant’ kii jagah khud ko ‘pradesh’ naamak prashasnic ikai ke ird-gird sangathit kiya. yah ‘pradesh’ naamak ikai apane buniyadi charitra main adhik loktantric, saanskrithik asmita ke prati adhik samvedansheel or kshetreey abhijanon kii raajnneetik mahattvakankshaon ke prati jaagruk thi. is tarah 'naye bharat' kii kalpanashiltaa ko uskaa aadhaar mila. congress ke is punargathan ke baad rashtriya andolan bhashaai asmitaaon se suniyojit poshan praapt karne laga. pratham asahyog andolan kii jabardast safalataa ke peeche mukhya kaaran yahi tha.
 1928 main motilal nehru kii adhyakshata main ek samiti gathit kii gai, jise kagress kaa puraa samarthan tha. is samiti ne bhashaa, jan-ichha, jansankhya, bhugolic or vittiya sthiti ko rajya ke gathan kaa aadhaar mana.
 1947 main bharat ko aazaadee milte hi bharat ke saamne 562 deshi riyasaton ke ekikaran va punargathan kaa sawaal munh baae khadaa tha. ise dhyaan main rakhte hue isi saal shyaam krishna dar ayog kaa gathan kiya gaya. dar ayog ne bhashaai aadhaar par rajyon ke punargathan kaa virodh kiya tha. uskaa mukhya jor prashasnic suvidhaon ko aadhaar banane par tha. kintu tatkaaleen janaakakshaon ko dekhte hue hi tatkaal usee varsh jebypi ayog kaa gathan kiya gaya. jisane prabhavit janata kii aapasi sahmati, aarthik or prashasnic vyavhaaryata par jor dete hue bhashaai aadhaar par rajyon ke gathan kaa suzav diya. iske falswaroop sabase pehle 1953 main andhra pradesh kaa telegubhashi rajya ke taur par gathan kiya gaya. dhyatavya he ki saamaajik kaaryakarta potti shriramlu kii madras se andhra pradesh ko alag kiye jane kii maang ko lekar 58 din ke aamaran anshan ke baad mrityu ho gayi thi jisane alag telugu bhashi rajya banane par majaboor kar diya tha.
 22 disambar 1953 main nyaayadhish fazal ali kii adhyakshata main pratham rajya punargathan ayog kaa gathan hua. is ayog ke teen sadsy - nyaayamurti fazal ali, hridayanath kunjaru or keem paanikkar the. is ayog ne 30 sitambar 1955 ko apni report saunpi. is ayog ne rashtriya ekta, prashasnic or vittiya vyavhaaryata, aarthik vikaas, alpsankhyak hiton kii raksha tathaa bhashaa ko rajyon ke punargathan kaa aadhaar banaaya. sarkaar ne isaki sanstutiyon ko kuch sudhaar ke saath manjuur kar liya. jiske baad 1956 main rajya punargathan adhinium sansad ne paas kiya. iske tahat 14 rajya tathaa nau centre shasit pradesh banaae gaye. phir 1960 main punargathan kaa doosraa daur chalaa. 1960 main bombay rajya ko vibhajit karke maharashtra or gujarat kaa gathan hua. 1963 main nagaland gathit hua. 1966 main punjab kaa punargathan hua or use punjab, haryana or himachal pradesh main tod diya gaya. 1972 main meghalaya, manipur or tripura banaae gaye. 1987 main mizoram kaa gathan kiya gaya or kendra shasit rajya arunachal pradesh or goa ko purna rajya kaa darja diya gaya. varsh 2000 main uttrakhand, jharkhand or chhattisgarh astitv main aae.
