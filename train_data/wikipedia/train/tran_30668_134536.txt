 francisi kranti france ke itihaas kii rajnatik or saamaajik uthal-puthal evam amul parivartan kii avadhi thi jo 1789 se 1799 tak chali. baad main, nepolian bonapart ne francisi samrajya ke vistaar dwaara kuch ansh tak is kranti ko aage badhaayaa. kranti ke falswaroop raja ko gaddi se hataa diya gaya, ek ganatantr kii sthapana hui, khooni sangharshon kaa daur chalaa, or antatah nepolian kii taanaashaahee sthapit hui jisase is kranti ke anekon mulyon kaa pashchimi europe main tathaa uske baahar prasar hua. is kranti ne aadhunik itihaas kii disha badal di. isse vishwa bhar main nirpeksh rajtantr kaa hraas hona shuru hua, naye ganatantr ev udaar prajatantra bane.
 aadhunik yug main jin mahaparivartanon ne paashchaatya sabhyataa ko hilaa diya usamen france kii rajyakranti sarvaadhik naatakeey or jatil sabit hui. is kranti ne keval france ko hi nahin apitu samast europe ke jan-jivan ko ast-vyast kar diya. francisi kranti ko puure vishwa ke itihaas main mile kaa pathar kaha jaataa he. is kranti ne anya europea deshon main bhi swatantrata kii lalak kaayam kii or anya desh bhi rajshahi se mukti ke liye sangharsh karne lage. isane europea rashtron sahit asian deshon main rajshahi or nirankushta ke khilaaf vaataavaran taiyaar kiya. 
 france main nirankush rajtantr tha jo rajtv ke daivi siddhanth par aadhaarit tha. isamen raja ko aseemit adhikaar praapt the or raja swechhachari tha. lui 14wein ke shasankaal main nirankushta apni paraakaashtha par thi. usne kaha- "main hi rajya hoon". vah apni icchaanusaar kanoon banaata tha. usne shakti kaa atyadhik kendriyakaran rajtantr ke paksh main kar diya. kootneeti or sainya kaushal se france kaa vistaar kiya. is tarah usne rajtantr ko gambhir pesha banaaya.
 lui 14wein ne jis shashan vyavastha kaa kendrikaran kiya tha usne yogya raja kaa hona aavashyak tha kintu uske uttaradhikari lui 15waan evam looyee 16vaan purnatah ayogy the. lui 15waan atyant vilaasi, adoordarshee or niskriy shaasha tha. austria ke uttaradhikaar yuddh evam saptavarshiya yuddh main bhaag lekar desh kii aarthik sthiti ko baari kshati pahunchaai. iske baavjood bhi varsay kaa mahal vilasita kaa kendra bana rahaa. usne kaha ki mere baad pralay hogi.
 kranti kii purv sandhya par lui 16wein kaa shaasha tha. vah ek akarmanya or ayogy shaasha tha. usne bhi swechhachaarit or nirankushta kaa pradarshan kiya. usne kaha ki "yah cheez isliye kanoonee he ki yah main chahta hum." apane ek mantri ke tyaagptr ke samay usne kaha ki-kaash! main bhi tyaagptr de paata. uski patni meri antoniat kaa us par atyadhik prabhaav tha. vah phijulkharchi karti thi. use aam aadmi kii pareshaaniyon kii koi samaj nahin thi. ek baar jab logon kaa juluus roti kii maang kar rahaa tha to usne salaah di ki yadi roti uplabdh nahin he to log kek kyon nahin khate.
 is tarah desh kii shashan paddati puri tarah naukarshahi par nirbhar thi. jo vanshanugat thi. unki bhartee tathaa prashikshan ke koi niyam nahin the or in naukarshahon par bhi niyantran lagane vaali sanstha maujuud nahin thi. is tarah shashan pranali puri tarah bhrasht, nirankush, niskriy or shoshankari thi. vyaktigat kanoon or raja kii ichha kaa hi kanoon lagu hota tha. faltah desh main ek samaan kanoon samhita kaa abhaav tathaa vibhinn kshetron main vibhinn kanoonon kaa prachlan tha. is avyavasthit or jatil kanoon ke kaaran janata ko apane hi kanoon kaa gyaan nahin tha. is avyavasthit nirankush tathaa samvedansheel shashan tantra kaa astitv janata ke liye kshtdaayi ban gaya. in utpeedak raajnneetik paristhitiyon ne kranti kaa maarg prashast kiya. france kii arajakpurna sthiti ke baaren main you kaha ja saktaa he ki "buree vyavastha kaa to koi prashn nahin, koi vyavastha hi nahin thi."
 kranti ke kaarnon ko saamaajik paristhitiyon main bhi dekha ja saktaa he. francisi samaaj visham or vighatit tha. vah samaaj teen virgon/ stats main vibhakt tha. pratham stats main padri varg, dwitiya stats main kuleen varg evam tritiy stats main jansadharan shaamil tha. padri evam kuleen varg ko vyapak visheshadhikaar praapt tha jabaki jansadharan adhikaar viheen tha.
 kisaanon kii sankhya sarvaadhik thi or inaki dasha nimna or sochneey thi. kisaanon ko rajya, carch tathaa anya jamidaaron ko anek prakaar ke kar dene padate the or saamanti atyaachaari ko sahanaa padataa tha. ek drushti se kisaanon ke asantosh kaa mukhya kaaran saamanton dwaara die ja rahe ksht evam asuvidhaayen thi or rajtantr is par chuppi saadhe hue tha. is tarah kisaan itane duhkhi ho chuke the ki ve swayan hi ek krantikari tatv ke rup main parinat ho gaye or unhen kranti karne ke liye maatr ek sanket kii aavashyaktaa thi.
 madhyam varg main sahukaar vyapaaree, shikshak, vakil, doctor, lekhak, kalakaar, karmchaaree aadi sammilit the. unki aarthik dasha main avashya thik thi phir bhi ve tatkaaleen raajnneetik, saamaajik or aarthik paristhitiyon ke prati acroshit the. is varg ko koi raajnneetik adhikaar praapt nahin tha or padri or kuleen varg kaa vyavhaar inke prati acha nahin tha. is kaaran madhyavarg kulinon ke saamaajik shreshthata se ghrinaa rakhte tha or raajnneetik vyavastha main parivartan kar apane adhikaron ko praapt karne ke icchhuk tha. yahi kaaran tha ki france kii kranti main unka mukhya yogadan rahaa or unhone kranti ko netritv pradaan kiya. madhyavarg ke kuch aarthik shikaayatein bhi thi. purv ke vaanijya vyapaar ke kaaran is varg ne dhansampatti arjeet kar lee thi kintu ab saamanti vaataavaran main unke vyapaar par kai tarah ke pratibandh lage the jagah-jagah chungi deni padati thi. ve apane vyapaar vyavsaay ke liye unmukt vaataavaran chaahate the. iske liye unhone kranti ko netritv pradaan kiya. is tarah ham kah sakate hai ki france kii kranti francisi samaaj ke do paraspar virdohi guton ke sangharsh kaa parinaam thi. ek taraf raajnneetik drushtikon se prabhaavshaalee or duusari taraf aarthik drushtikon se prabhaavshaalee varg the. desh kii raajnneeti or sarkaar par prabhutv kaayam karne ke liye in donon virgon main sangharsh anivaary tha. is tarah 1789 kii francisi kranti, francisi samaaj main asamanta ke viruddh sangharsh thi.
 france kii aarthik avasthaa sankatagrast thi. rajya diwaliyapan ke kagaar par pahunch gaya tha. vastutah france ke raajaaon kii phijulkharchi tathaa lui 14wein ke lagaataar yudhon ke kaaran shahi kosh khaali ho gaya tha. uski mrityu ke baad lui 15wein ne austria ke uttaradhikaar yuddh evam saptavarshiya yuddh main bhaag liya jisase rajkosh par boj or badha or antat lui 16wein ne america swatantraaa yuddh main bhaag lekar france kii aarthik dasha ko or bhi jarjar bana diya.
 samraat, samraji or unke parivaar par rajya kii atyadhik raashi kharch kii jaati thi. varsay kaa rajmahal rajkosh ke lutpaat kaa saadhan bana tha. duusari taraf kar pranali asantoshjanak thi. visheshadhikaron ke kaaran sampann varg kar se mukt tha tathaa garib kisaan jo aarthik drushti se vipann tha, ekmaatr karadaata tha. is tarah rajkosh kii sthiti atyant sochneey ho gai thi. sarkaar france main aay ke anusaar vyay karne ke bajaay vyay ke anusaar aay ko nishchit karti thi.
 rajya rin ke boj tale dabta gaya. mul dhan kii to baat hi kya france byaaj chukaane main asamarth tha arthath rajya divaaliepan kii sthiti main pahunch gaya tha.
 desh kii aarthik durvyavastha ko vyapaar vaanijya ko protsaahan dekar sudhara ja saktaa tha parantu sarkaar kii vaanijya niti itani aniyantrit evam doshapurn thi ki usase rajya main utpaadan evam vyapaar kaa vikaas sambhav nahin tha.
 lui 16wein ne turgon, nekar jaise vitt salaahkaaron ke madhyam se aarthik sankat ko dur kanane kaa prayaas kiya lekin ye sudhaar prayaas lagu nahin ho sake kyonki visheshadhikaar praapt varg ne apane upar kar lagane kii baat sweekaar nahin kii. antat visheshadhikaar unmoolan ke prastaavon ko paarit karne ke liye estate general kii baithak bulaane kii maang kii gai or 1789 i. main estate general kii baithak ke saath hi kranti kaa aagaman hua, isliye tatkaaleen aarthik durdasha ko france kii kranti kaa sabase mahatvapurn kaaran mana jaataa he.
 francisi kranti main darshanikon kii bhoomika ke sandarbh main do mat saamne aate hai-ek, darshanikon ne kranti kii paristhitiyon ko janm dekar kranti ko utpann kiya or doosraa kranti kaa strot to us samay ke rashtriya jivan ke dosha main tathaa sarkaar kii bhuulon main tha or darshanikon ne kranti utpann nahin kii. kisi bhi mat par nirnay dene ke purv un darshanikon ke vichaaron or kranti ke saath unke sambandhon ko samajhnaa vaanchhneeya hoga. darshanikon ke vichaaron kii lokapriyata kaa nirdhaaran to us samay unke chape lekhon ke sanskarnon or prasar ke aadhaar par dekha janaa chahie.
 montescue ne apni pustak 'da spirit of loj' main raja ke daivi adhikaron ke siddhanton kaa khandan kiya or francisi raajnneetik sansthaaon kii aalochana hi nahin ki varan vikalp bhi prastut kiya. usne likhaa ki francisi sarkaar nirkunsh sarkaar he kyonki france main karypalika, nyaaypalika or vidhayika sambandhi sabhi shaktiyaan ek hi vyakti arthath raja ke haathon main kendrit he isliye france kii janata ko swatantraaa praapt nahin he. isi sadanrbh main usne “shakti ke pruthakkaran” kaa siddhanth diya jiske anusaar shashan ke teen pramukh ang-karypalika, nyaaypalik or vyavasthapika ko alag-alag haathon main rakhane kii salaah di. usne england ke saraakar ko adarsh bataaya kyonki vahaan sanvaidhanik rajtantr tha jisase vahaan nagarikon ko swatantraaa thi. is prakaar montescue ne shakti ke pruthakkaran ke madhyam se france kii nirankush raaj vyavastha par chot kii uske ye vichaar itane lokapriy hue ki 'da spirit of laaj' ke teen varshon main chah sanskaran prakashit hue. yahaan dhyaan rakhane kii baat yah he ki montescue ne na to kranti kii baat kii or na hi rajtantr ko samaapt karne kii usne to sirp nirankush rajtantr ke dosha ko ujagar kiya or sanvaidhanik rajtantr kii baat kii.
 waltare ne apni pustakon ke letters on inglish madhyam se britain kii udaar raajnneeti, dharm or vichaar swatantraaa kaa vishad chithran kiya tathaa puraatan francisi vyavastha se uski tulana kii or france main vyaapt buraaiyon evam kamiyon kaa ullekh kiya. pratibandhit hone se purv ye pustaken bahut lokapriy hui thi. “waltare” ne carch ke bhrasht achaaran, ashishnutaa, anyaay, daman or atyaachaar ke virodh main likhaa. carch kii bhrashtataa par ungali uthaate hue usne likhaa ki ab to koi isai bachaa nahin kyonki ek hi isai tha or use suuli par chadha diya gaya. usne likhaa ki kukhyat evam badnaam cheez ko kuchal do. yah spasht rup se france ke nirankush rajtantr evam carch ke atyaachaar par prahaar tha. waltare england ke sanvaidhanik rajtantr ke anuroop hi france main bhi vaisaa hi shashan sthapit karnaa chahta tha. usne kaha ki main sau chuhon ke sthaan par ek singh kaa shashan pasand karata hoon. waltare ne kranti kii baat nahin kii lekin vichaar swatantraaa kii prishthbhumi taiyaar kii. usne puraatan francisi vyavastha kii buraaiyon ko ujagar kiya. usne logon ke samaksh tatkaaleen francisi samaaj kaa aaina prastut kiya or yah bataaya ki aaina main daag kaha he.
 ruso ne apni pustak “emily”, “soshal contract”, “rusoni” ke madhyam se manushya kii swatantraaa kii baat kii. isane kaha ki manushya swatantrat paidaa hote hue bhi sarvatra zanjeeron se jakadaaa hua. in zanjeeron se mukti paane kaa ek hi tarika he ki ham prakritik aadim avasthaa kii ore laute. ruson ne kaha ki samuhik ichha se bane rajya kaa yah anivaary tathaa saarvbhaum kartavya he ki vah saare samaaj ko sarvopari maanate hue kaary ko sanchalit karen. jin logon ko karypalika shakti saupin gai he ve janata ke swami nahin uske kaaryakari he, or unka kartavya janata kii ajna kaa paalan karnaa he. is tarah uskaa drudh vishwaas tha ki sarvopari satta janata ke haath main honi chahie kisi kisi ek vyakti yaa sanstha ke haath main nahin. saarvbhaum satta janata kii ichha main nihit he jise “saamaanya ichha” kaha gaya. rajya ke kanoon ko isi saamaanya ichha kii abhivyakti honi chahie lekin kanoon kaa swaroop aisa nahin rah gaya he, balki yah shaasha kii ichha par nirbhar rahane laga he.
 ruson ne bhi kranti kii baat nahin kii lekin sabhi vyakti ko swatantra evam samaan mana or francisi kranti ke naare swatantraaa, samanta or bandhutav usee ke vichaaron se prabhavit the. nepolian ne uske mahatv ko sweekaar karte hue kaha ki yadi ruson nahin hota to france main kranti nahin hoti. ruson kii 'soshal contract' kii lokapriyata kaa andaja is baat se lagaaya ja saktaa he ki ek varsh main uske 13 sanskaran prakashit hue.
 18veen shatabdi ke shreshth vichaarkon kii rachanaaon ko sankalit kar aam janata tak pahunchane kaa shrey francisi vidwaan didaro ko diya jaataa he isane ek gyaan kosh kaa prakaashan kiya. isamen shashan kii buraaiyon, carch kii bhrashtataa tathaa har kshetra main vyaapt asamanta ko ujagar kiya gaya. france kii sarkaar ne didaron ko apana ghor shatru mana or uski pustak par anek pratibandh lagaae.
 vichaarkon kaa ek varg is samay france main vyaapt aarthik avyavashtha or uske vishleshan par kendrit tha. in arthshaastriyon ko “phisyokrat” ke naam se janaa jaataa tha. isamen pramukh the- turgon, quesane, mirabon aadi. quesane mukt vyapaar kaa samarthak tha. vyapaarik utpaadan evam vitaran kii purna swatantraaa tathaa chungi kar evam anya karon kaa virdohi tha. uskaa tark tha ki keval bhoomi sari sampatti kaa mul strot he. atah kar keval bhoomi par lagaana chahie vyapaaree evam kaarigaron par nahin.
 lui 16wein ke kaal tak aate-aate france kii vittiya vyavastha rinon main dub chuki thim. america swatantraaa sangram ne france ke divaaliepan par muhar laga di. atah aarthik duravastha ko dur karne ke kram main turgon, nekar, colon jaise arthshaastriyon kii madad lee. colon ne visheshadhikaar praapt kuleen varg par kar lagane kaa suzav diya jise kulinon ne asweekaar kar diya. antat stasts general kii baithak bulaai gai. yah baithak 1789 se 175 varsh baad ho rahi thi. stats general kii baithak kaa samachar sunakar sabhi varg utsahit the. kulina ummid thi ki is baithak main ve un visheshadhikaron ko praapt kar sakenge jo lui 14waan ke samay usne chhin liye gaye the. madhyavarg ke logon kaa manaan tha ki ve apane paksh main pragatisheel nitiyon kaa nirdhaaran karvaa sakenge. kisaanon ko aashaa thi ki vah saamanti visheshadhikaron ke viruddh aawaaj uthaakar apane adhikaron ko surakshit kar unke shoshan chakra se mukt ho sakenge. is tarah francisi rajtantr kaa samarthan karne ke liye francisi jansankhya kaa koi mahatvapurn bhaag taiyaar nahin tha.
 estats general ke adhiveshan main matadhikaar paddati ke mudde par tritiy state evam anya state ke bich vivaad ho gaya. matdaan ke bare main kaha gaya ki prayek state kaa ek hi mat mana jayega. is prakaar visheshadhikaar praapt varg kaa do tathaa jansadharan kaa ek hi mat hota he. jansadharan ke pratinidhiyon ne arthath 'tritiy state' ne is matdaan pranali kaa virodh kiya kyonki isse ve bahut main hote hue bhi alpamat main aa jate. tritiy state yah chahta tha ki teenon shreniyon ke pratinidhi ek saath baithkar bahumat se nirnay le lekin padri evam kuleen varg alag-alag baithak chaahate the. atah tritiy state ne stats general kii baithak kaa bahishkaar kar apane ko samast raashtra kaa pratinidhi maanate hue rashtriya sabha ke rup main ghoshit kar diya or paas ke tennis court main apni sabha bulaai.
 francisi kranti vibhinn charnon se hote hue apane mukaam tak pahunchi. adhyayan kii suvidha kii drushti se kranti ko nimnlikhit chaar charnon main baantkar dekha ja saktaa he.
 is charan main paris kii bheed ne bastil ke kile par niyantran sthapit kiya. is tarah kranti kii shuruuaat hui. vastutah bastil kaa kila nirankushta evam atyaachaar kaa pratik tha or iske patan se puraatan vyavastha kaa gahari chunauti mili. is ghatana kaa prabhaav france ke gramin kshetron main bhi padaa or graminon ne saamanti karon ke abhilekhon ko aag laga di. janata kii in kaarywahiyon kaa rashtriya sabha par bhi gaharaa asar padaa. atah 4 agast 1789 jo raat bhar kaa rashtriya sabha kaa adhiveshan chalaa jisamen kanoon nirmit karke sabhi visheshadhikaron ko samaapt kar diya. is tarah england or america ko samaapt kar diya gaya. rashtriya sabha kaa mahatvapurn kaary tha- ek samvidhan kaa nirmaan karnaa. atah rashtriya sabha hi samvidhan sabha kahalaayi or 26 agast 1789 ko samvidhan sabha ne maanavadhikaron kii ghoshnaa kii.
 samvidhan sabha ne apane aadarshon tathaa uddeshyon ke rup main maanavadhikaron kii ghoshnaa kii. is ghoshnaa main samanta ke siddhanth par bal diya gaya or kaha gaya ki chunki sabhi manushya samaan rup se paidaa hote he atah unhen samaan adhikaar milane chahie. in adhikaron main swatantraaa, sampatti suraksha tathaa atyaachaar ke virodh kaa adhikaar aadi shaamil the. is prakaar samvidhan sabha ne aadharbhoot siddhanton, swatantraaa, samanta va janata ke prabhutv kii ghoshnaa kii. sampatti ke adhikaar ko ghoshnaa patr main baar-baar duharaaya gaya. is adhikaar se kisi ko vanchit nahin kiya ja saktaa tha.
 rashtriya samvidhan sabha ne carch kii sampatti ko jabt kar liya or janata par carch ke niyantran ko kam karne kaa prayaas kiya. is sandarbh main carch ko rajya ke adheen le aayaa gaya or use rome ke pope ke prabhaav se mukt kar rashtriya carch ke rup main tabdeel kar diya gaya.
 rajya ke prati padariyon kii vafadari surakshit karne ke liye "civil constichution of cllerji" banaaya gaya. jiske anusaar padariyon ko rajya ke prati nishtha kii shapath leni padati thi or janata ke dwaara unka chunaav hota tha. pope or kuch padariyon ne is kadam kaa virodh kiya. jin padariyon ne rajya ke prati nishtha kii shapath grahan ki ve “jurar” kehalaae jabaki shapath nahin lene vaale “non jurar” kehalaae. is kanoon se kranti ke viruddh ek maahaul nirmit hone laga kyonki abhi tak chote padariyon ne kranti kaa samarthan kiya tha. ab ve isse alag ho gaye or kuch padri desh chhod videshon main chale gaye or vahaan europe main kranti ke viruddh prachaar karne lage.
 rashtriya samvidhan sabha ne france ke liye likhit sanvadhin taiyaar kiya or is samvidhan ko 1791 main lui solahaven ne apni sweekruti de di. samvidhan main do baton par bal diya gaya-ek, rajya kii saarvbhaum shakti janata main nihit he or doosraa, shakti kaa pruthakkaran rajya evam janata ke hit main he.
 yadhyapi shashan pranali rajtantratmak bani raheen parantu raja ke adhikaron ko simit kiya gaya. ab vah kanoon nirmaataa nahin rahaa. raja ko kisi desh se yuddh yaa sandhi karne kaa adhikaar nahin tha. kanoon banane kaa adhikaar ek vyavasthapika sabha ko diya gaya or uske sadasyon kii sankhya 745 thi.
 vyavasthapika ke sadasyon ke nirvachan ke liye nagarikon ko sakriy or nishkray do bhaagon main vibhakt kar diya gaya or matadhikaar keval sakriy nagarikon ko diya gaya. sakriy naagarik 25 varsh se adhik aayu ke ve log the jo rajya ko teen din kii aay ke baraabar pratyaksh kar dete the jabaki niskriy naagarik ve the jo garib the.
 rashtriya sabha ne france kii prashasnic sanrachana main parivartan kiya. pracheen praanto ko khatm karke sampoorn desh ko 83 departmenton main vibhakti kiya gaya. in departmenton ko Cantan or Comune main baanta gaya. prayek ikaiyon kaa shashan chalaane ke liye nirvachan parishad hoti thi jiskaa chunaav sakriy naagarik karte the. is tarah sthaneey str se lekar kendriya str tak sari rajya vyavastha bargea varg main aa gai.
 rashtriya sabha ke bhang hone ke pashchaat 1791 i. main 745 sadasyeey vyavasthapika sabha astitv main ai thi. is vyavasthapika sabha main adhyaksh ke daahine haath kii ore baithne vaale 'dakshinpanthi' kehalaae. ye log anudaar evam rajtantr ke samarthak the jabaki bain ore baithne vaale 'vampanthi' kehalaae or yah samooh mul parivartanwaadiyon kaa tha jo ugr or krantikari the. radicals bhi do virgon main bante the- jirondist or doosraa jacobiyan.
 isi bich france kii kranti kaa bhay europe ke anya deshon ke bhi failane laga. jo padri evam kuleen varg france se bhaag europe ke anya kshetron ke chale gaye the unhone kranti ke viruddh bhaavana failaai. duusari taraf france ke krantikari anya deshon main bhi krantikari siddhanton ko prachaar chaah rahe the. faltah europe ke anya raja shankit hue. parinamswaroop krantikari france or europe ke anya deshon kaa aapasi sambandh bigadaa. austria ne krantikariyon ke manaa karne par bhi france ke rajtantr ke samarthak sharnaarthiyon ko apane yahaan rahane diya tha. atah vyavasthapika sabha ne apairal 1792 i. main austria ke viruddh yuddh kii ghoshnaa kar di, kintu france kii sena buree tarah parajeet hui. is paraajay se france kii janata ko vishwaas ho gaya ki raja ne austria ko france kii sainya shakti or suraksha ke saare bhed bataa die hai. atah raja ke prati janata kaa ravaiya ugr ho gaya. in sthitiyon main francisi rajtantr ke samarthan main prasha or austria ne ghoshnaa kii ki france kii janata raja kii ajna kaa paalan kare anyathaa ham unke viruddh kaarywahi karenge. is tarah france kii kranti ne europe main yuddh kii sthiti utpann kii.
 is ghoshnaa se france kii janata or ugr ho gai or usne raja ko gher liya. raja bhagkar vyavasthapika sabha kii sharan main pahunchaa. ab yah vichaar kiya jane laga ki vyavasthapika sabha bhang kii jaae; punah chunaav ho, nayi vyavasthapika sabha bane or vah rajtantr ke bhavishya par apana nirnay de. isi ke saath vyavasthapika sabha ko samaapt kar diya gaya or vayask matadhikaar ke aadhaar par rashtriya kanveshan kaa gathan hua.
 21 sintabar 1792 ko neshnal kanveshan kaa pratham adhiveshan hua. isamen jacobiyan evam jirodist dal pramukh the. jacobiyan anushaasit or sangathit the. paris kii bheed par inkaa prabhaav tha. isamen pramukh netaa the- dante, robspier, heater aadi. duusari taraf jirondist the- ye shikshit or susanskrit log the. inhen kitaabi gyaan adhik tha. faltah ye vyaavhaarik raajnneetijna nahin the. pramukh netaa the- isnar, madam rolland, briso aadi. yahaan samajhane kii baat yah he ki donon hi gut ganatantr ke himachati the, videshi shaktiyon ke viruddh yuddh kaa samarthan karte the. antar keval swaroop kaa tha. vastutah jirodisto ne france main udaaravaadi sthaan grahan kar liya tha. unka maananaa tha kii kranti bahut aage ja chuki he or uskaa ant hona chahie. ve or adhik saamaajik samanta laane ke viruddh the. ve swatantraaa par adhik jor dete the. udhar jacobiyan log samanta par adhik jor dete the tathaa nimna virgon ke prati sadbhaavpurn ravaiya rakhte the.
 neshnal kanvension ke saamne teen pramukh samasyaayein thi- videshi akraman, raja kii maujuudagi or grihayuddh. sitambar 1792 main francisi sena ne belgium par adhikaar kar liya or dakshin main nise or sevoy bhi uske adhikaar main aa gaye. in vijayon se holland, austria, prasha or england ghabara gaye. krantikariyon ne 1792 main ghoshnaa bhi kar di ki france kaa ganatantr swatantraaa, samanta or bandhutav kii bhaawanaaon par aadhaarit he or in bhaawanaaon kaa prasar karnaa vah apana kartavya samajhataa he. france jin jagahon par aadhipatay kaayam karegaa vahaan krantikari siddhanton ko lagu karegaa or padariyon or kulinon kii sampatti chin legaa or jo bhi desh iskaa virodh karegaa use kranti kaa shutra samaj jayega. is ghoshnaa se europe ke nirankush rajtantri desh bhaybheet ho gaye or ab france kii kranti france kii na hokar puure europe kii ho gai. atah europea desh kranti ke prasar ko rokane ke liye ekajute ho gaye or england, holland, austria, prasha ke ek gut kaa france ke viruddh nirmaan hua. is gut ne kai jagahon par france ko parajeet kiya. faltah videshi yuddh main france kii paraajay neshnal kanveshan ke samaksh ek mukhya samasya ban gai.
 neshnal kanvension ne ek prastaav paarit kar rajtantr ko samaapt kiya or ganatantr kii sthapana kii. raja par deshadroh kaa mukadmaa chalaaya gaya or mrityudand kii sajaa di gai. raja ke vadh ke prashn par jirondixton kii niti spasht nahin thi. ve rajtantr ke virdohi to the lekin vadh ke prashn par janamat sangrah kii baat kar rahe the. iske vipareet jacobiyans kaa mat tha ki raja kaa deshadroh siddh ho chukaa he. atah use mrityudand diya janaa chahie. atantah 21 janvari 1793 ko lui 16waan faansee par chadha diya gaya.
 neshnal kanvension ko jacobiyan or jirodishton ke bich sangharsh kii samasya kaa bhi saamana karnaa padaa. vastutah yuddh ke kaaran france aarthik sankat se ghir gaya tha, keemten bad gai thi jisase kanveshan ne raahat dene ke liye vidhaan banaaya, amiron se karj vasuulne kaa niyam banaaya. in kadamon kaa jirondixton ne virodh kiya. jab jacobio ne paris kii bheed or commune kii sahaayta se kanvension par akraman kar satta par adhikaar kiya or jirondixto ko giraftaar kar aatank ke rajya kii sthapana kii.
 'aatank ke rajya' kii sthapana ke saath hi france ek baar punah avyavashtha kaa shikaar hua. robspier ke netritv main isaki sthapana kii gai thi. isamen krantikari, jansuraksha kii sthapana kii gai thi or jo koi jaikabins ke viruddh kaam karata use mrityudand kii sajaa di jaati. robspier ruson kii vichaardhaara se prabhavit tha. jiske anusaar “saamaanya ichha” hi saarvbhaumik ichha he. robspier ne satta par niyantran rakhane ke liye virodhiyon ko “gilotin” par chadha diya. atah sabhi vyakti apane jivan ko lekar sashankit ho uthe. antat july 1794, main robspier kaid kar liya gaya or faansee de di gai isi ke saath aantak ke rajya kii samaapti hui.
 aantak ke rajya ke baad 'thermidorian kii pratikriya' hui. udaaravaadi thermidorian netaaon ne desh kii satta sanbhali or aantak rajya kii vyavasthaaon ko bhang kiya, jacobiyans ko avaidh ghoshit kiya. aantak ke shashan ke dauraan lagaae gaye mulya tathaa paarishramik par se niyantran uthaa liya gaya. jisase keemten punah bad gai, sattebaajon kaa prabhaav bad gaya or pratikriya swaroop vidroh hue lekin in vidronho ko dabaa diya gaya.
 tritiy charan-1794-99 -“diarectory” kaa shashan vastutah neshnal kanvension ne ek samvidhan kaa nirmaan kar karypalika kaa uttardaayitv 5 sadasyeey “nideshak mandal” ko saunpa. mandal ke sabhi sadasyon ke adhikaar baraabar the. prayek sadsy baari-baari se teen maheene ke liye adhyaksh hua karte the. prayek varsh ek sadsy kaarykaal samaapt hona tha or uske badale duusare sadsy kii niyukti kii jaani thi. is tarah neshnal kanvension ke baad france main diarectory kaa shashan shuru hua jo 1795 se 1799 tak chalaa. atan main nepolian ne diarectory ke shashan kaa ant kar diya. diarectory kaa yah shashan avyavasthit, dukhamay rahaa. sanchaalak mandal ko sashastr senaaon ke niyantran evam senadhyakshon kii niyukti, france kii ore se sandhi karne yaa yuddh karne ke adhikaar praapt the. sanchaalak mandal ke saamne sabase pramukh samasya thi yuddh kii samasya, duusari taraf diarectory ke sadsy anubhavheen, ayogy tathaa bhrasht the. atah diarectory ke shashan kaal main tarah-tarah kii gadabadi faili, bekaari badi, vyapaar thapp pad gaya or uski videsh niti bhi kamjor rahi. aisi sthiti main france kii janata ek aise shaasha kii aavashyaktaa mahasoos kar rahi thi jo desh ke andar or baahar shanti sthapit kar sake tathaa videshi shaktiyon ko parrast kar sake.
 is kaal main nepolian ne sainya vijayon dwaara france ke sammaan ko sthapit kiya or antat diarectory ke shashan kaa ant kar satta par niyantran sthapit kiya.
 1799 main nepolian ne diarectory ke shashan kaa ant kiya or france kaa pratham counsal bana or 1804 i. main usne apane ko samraat ghoshit kar diya or is tarah nepolian ke taanaashaahee samrajyavaadee shashan kii shuruuaat hui.
 europe main france hi vah desh he jisane kranti ke madhyam se puraatan vyavastha ke patan ko sunishchit kiya. is kranti kaa prabhaav europe tak hi simit na rahaa. isane samast vishwa ko prabhavit kiya. kranti ke naare swatantraaa, samanta or bandhutav kaa prasar puure europe main hua. ek taraf isane jahaan rashtrawaad, janatantrwaad jaisi nai shaktiyon ko panpane kaa mauka diya to duusari taraf aadhunik taanaashaahee or sainikwaad kii neenv bhi daali.
 francisi kranti ke prabhaavon ko nimna binduon ke tahat samajha ja saktaa haih
 francisi kranti kii prakruti ko kranti ke aadarshon, kranti ke netritv, kranti kii pragati, kranti ke dauraan laae gaye parivartanon or vishwa par pade prabhaavon ke prakaash main samajhe jane kii jarurat he. is drushti se kranti ek aisi kranti thi jiskaa prarambh to kuleen varg ne kiya, phir aage chalakar iskaa netritv madhyavarg ke haathon main aayaa. kuch samay ke liye yah krantikari tatwon ke prabhaav main rahi or ant ek sainik taanashaah ke saath hua. is tarah francisi kranti us vishaal nadi kii tarah jo ucch parvat shikhar se prarambh hokar maarg main anek chote-mote parvaton ko laanghti hui kabhi teevr gati se, to mand gati se pravaahman rahi.
 1789 main hui francisi kranti ko ek burjua kranti ke rup main dekha ja sakaata he. kranti ke pratham charan main netritv tritiy state ke burjuai tatwon ke haathon main tha. madhyavargeey netritv ne nijee sampatti ko dhyaan main rakhte hue kuch siddhanth bhi banaaen. vastutah samantvaad ke ant kii ghoshnaa to kar di gai kintu saamanti adhikaron ko yun hi nahin chhod diya gaya, balki bhumipatiyon kii kshatipurti karne ke baad hi kisaan kisi uttardaayitv se mukt ho sakate the.
 maanavadhikaron kii ghoshnaa main madhyavargeey prabhaav dekha ja saktaa he. sampatti ke adhikaar ko manushya ke naiysargik adhikaron kii shrenee main rakhaa gaya jo burjua hiton ke sangrakshan se sambandhit he. isi prakaar vayask matadhikaar kii baat to kii gai kintu samvidhan main “naagarik” shabd kaa atyant sankuchit arthon main prayog kiya gaya. naagarik ko sakriy va niskriy nagarikon main vibhajit kiya gaya. sakriy naagarik ve the jo apni kam se kam teen din ke aay kii rakam pratyaksh kar ke rup main adaa karte the or sirp inhen hi mat dene kaa adhikaar tha. pratinidhi hone ke liye bhi sampatti kii yogyata ko aadhaar banaaya gaya or yah dhani log hi raajnneetik kriyakalapon main bhaag le sakate the or iskaa matlab tha ki dhani log madhyavarg se jude the. is tarah francisi kranti ne janm par aadhaarit bhedbhaav ko nasht kiya parantu uske jagah pracheen samantvaad ke badale dhan par aadhaarit nae samantvaad kaa prabhutv hua.
 kranti ke dauraan krantikariyon ne nirankush sarkaar dwaara liye gaye rinon kii baat to kii kintu un rinon ko maaf karne kii baat kisi ne nahin kii. iskaa kaaran tha yah rin sarkaar ko burjua varg ne diya tha. isi prakaar sarkaar ne carch kii sampatti ko to jabt kiya parantu use bhoomihinon ko nahin baanta gaya. jameenon ko sarvaadhik oonchi keemton par bechaa gaya or is jameen ko kharidne kii kshamta madhyavarg ke paas thi.
 francisi kranti ne mazdooron ke hiton ko najrandaaj kiya or shramik andolan ko hatotsahit kiya. kranti ke dauraan shramik varg ne mahatvapurn bhoomika nibhaai thi kintu burjua netritv ko uski badhati sthiti manjuur nahin thi. atah neshnal asembli ne nirankush rajtantr yug main nirmit kanoonon ko punah lagu kar diya. jiske tahat sabhi shramik sangh sambandhi kaaryon par pratibandh laga diya gaye or gildon ko gaiyrkanoonee ghoshit kar diya gaya.
 neshnal essembali main burjuaon kii pradhanta thi or usamen jirondist or jacobiyan bhi burjua varg se sambandhit the. yadhyapi jacobiyan sarvhaara varg ke hit kii baat karte the parantu aatank ke rajya kii sthapana main burjua hiton ko hi upar rakhaa gaya or shramikon pratikriyaaon ko dabaane hetu sena kii sahaayta lee gai.
 diarectory ke shashan main bhi madhyavargeey hiton ko pramukhataa di gai. sanchaalak mandal ne jis dwisadani vidhayika kaa nirmaan kiya uske sabhi sadsy madhyavargeey buddhijivi the.
 nepolian ke sudhaaron par bhi burjuai prabhaav dekha ja saktaa he. usne burjua hiton ko sangrakshit rakhte hue apni vidhi samhita main sampatti ke adhikaar ko surakshit rakhaa, kulinon ko apekshaakrit vyapak adhikaar die tathaa uske vyapaarik or vanijyik sudhaaron kaa phayda madhyavarg ko hi mila. is tarah kranti ke swaroop main madhyavargeey tatv dikhaai dete hai. kintu puure kranti or uske prabhaav ke vishleshan se yah spasht hota he ki kranti main madhyavargeey tatwon ke saath krishak, majdoor, mahilaon kii sahamaagita thi. is tareeke se yah maatr madhyavargeey kranti nahin thi apitu ek lokapriy kranti ke rup main ise dekha ja saktaa he.
 francisi kranti ek vishwavyaapee charitra ko liye hue thi. krantikariyon ne 1789 main manushya tathaa naagarik adhikaron kii ghoshnaa kii, jiske tahat kaha gaya ki janm se samaan paidaa hone ke kaaran sabhi manushyon ko samaan adhikaar milanaa chahie or yah sabhi deshon ke liye sabhi manushyon ke liye, sabhi samay ke liye or udhaaharan swaroop sari duniya ke liye hai. yah ghoshnaa sirp france ke liye nahin varan har jagah ke un sabhi logon kii bhalaai ke liye hai jo swatantra hona chaahate the tathaa nirankush rajtantr evam saamanti visheshadhikaron ke boj se mukti paanaa chaahate the, banaaya gaya tha. neshnal essembali dwaara 1792 i. main compene naamak angeraj nayak ko francisi naagarik kii oopaadhi di gai or use neshnal kanvension kaa pratinidh bhi chunaa gaya. isi prakaar kranti ke dauraan yah vichaar aayaa ki kranti ko sthaayee or sudrudh rakhane ke liye ise europe ke anya deshon main bhi vistaarit kiya jaaen. isamen ek aise yuddh kii kalpana kii gai jisamen francisi senaayen padosi deshon main pravesh kar vahaan ke sthaneey krantikariyon se milakar rajtantr ko apdasth kar ganatantron kii sthapana karti he.
 france kii kranti maatr ek rashtriya ghatana nahin thi apitu siddhanton- swatantraaa, samanta evam bandhutav ke naaron se sampurna europe gunj uthaa. kranti ke prabhaav itane doorgaami rahe ki samast europe isse aachhadit hua. isi sandarbh main kaha gaya “yadi france ko zukam hota he to samast europe cheenkta he.”
 france kii kranti roosi kranti ke samaan suniyojit nahin thi. vastutah roosi kranti bolshevikon dwaara suniyojit thi or uskaa uddeshy satta hasil kar sarvhaara kaa shashan sthapit karnaa tha lekin francisi kranti shuru se ant tak ghatnaon or paristhitiyon kaa shikaar raheen or ghatnaayen is tarah se nahin ghati jis tarah se krantikariyon ne chaha balki ghatnaon ne krantikariyon ko apana rasta badalane ke liye majaboor kiya. stats general kii baithak main yadi tritiy state kii baat anya stats ne maan lee hoti to kranti kaa ruukh doosraa hota. isi prakaar aatank kaa rajya or diarectory ke shashan bhi suniyojit dhang se nahin chale. is drushti se yah kranti avyavasthit thi.
 francisi kranti ke mul main tatkaaleen francisi samaaj kii duravastha bhi ek mahatvapurn kaarak thi. puraa samaaj visheshadhikaar praapt or adhikaar viheen virgon main vibhakt tha. krishakon kii sthiti karon ke boj se kharaab thi to duusari taraf unhen saamanton ke atyaachaar tathaa carch ke hastkshep se bhi shoshan kaa shikaar hona padataa tha. in sthitiyon ne kranti ko raah dikhaai or krantikariyon ne isi asamanta ke viruddh aawaaj buland kii or swatantraaa, samanta tathaa bandhutav kaa naaraa diya. kranti ke dauraan hi samantvaad ke ant kii ghoshnaa hui, visheshadhikaron ko khatm kiya gaya.
 francisi kranti main sarsaadhaaran kii bhaagedari raheen thi kintu unke hiton ko najrandaaj karke kranti ne adhinayakawad kaa rup dhaaran kar liya jisamen kisi ek vyakti ke siddhanton or ichchhaaon kii pradhanta thi. vastutah kranti ke dauraan robspier ke netritv main ek taanaashaahee sarkaar yaa adhinayakatantr kii sthapana hui thi or aage chalakar nepalian ne bhi adhinayakatantr kii sthapana kii.
 france kii kranti vahaan kii puraatan vyavastha main vyaapt tamaam vikrutiyon, visangatiyon evam buniyadi dosha ke viruddh ek shashakt pratikriya thi. kranti ne nirankush rajtantr asamanta par aadhaarit francisi samaaj, vilasitapurna padri varg tathaa aarthik diwaaliyepan ke sankat se jujh rahe kushasan kaa ant kar france main prajatantric shashan pranali kaa maarg prashast kiya. is drushti se ise drushti se ise pragatisheel kranti ke rup main dekha ja saktaa he
 itnaa hi nahin maanavdhikaron kii ghoshnaa swatantraaa, samanta va bandhutav ke naare tathaa rashtriyata kii vichaardhaara se samast vishwa ke naare tathaa rashtriyata kii vichaardhaara se samast vishwa ko avgat karaayaa parinamswaroop vishwa ke kai deshon main raajnneetik adhikaron kii maang ko lekar janandolan hone lage. italy evam germany ke ekikaran kii bhaavana ko protsaahan mila. dharm or raajnneeti ke pruthakkaran kaa mudda pehali baar is kranti ke dauraan uthaa. rajya or raajnneeti dharm se alag kiye gaye.
 vishwa itihaas main france kii rajya kranti ko vishisht mahatv praapt he yah maanav itihaas kii ek mahatvapurn ghatana maani jaati he. isamen na keval france balki europe ke jan jivan main amulya parivartan laa diya isamen shadiyon se chali aa rahi saamanti vyavastha ko nasht kar aadhunik loktantric vyavastha kaa maarg praast kiy. rajtantr kii nirankushta samaapt hui or loktantric vaataavarna main logon ne chaiyn kii saans lee. is samay hamaare saamne yah prashan uthta he ki 1789 i. main kranti kaa sutrapat anya europe deshon main na hokar pehle france main hi kyon hui. 18 veen shatabdi ke europe rashtron kaa adhyayan karne se gyaat hota he ki us samay france kii jo sthiti thi usase bhi badtar anya europe rashtron kii thi. nirankush rajtantr suvidha yukt varg or karon ke asaahneey bhaar se dabaa hua tha. saadhaaran varg praaia: sabhi europe deshon main maujud the. kuch rajyon kii sthiti to france se bhi adhik vikrut thi prasha, austria or rus aadi france se bhi adhik vikrut the. francisi krishak anya europe rashtron kii apeksha khushaal the. saadhaaran varg kii sthiti anya europe rajyon main or bhi kharaab thi. phir bhi kranti in deshon main na hokar pehle france main hi hui. iskaa pramukh kaaran yah tha kii france log apni sthiti ke prati jaagruk the. kranti ke liye yah koi aavashyak shart nahin ki iskaa visphot usee deshon main ho jahaan ke log atyaachaar, anachar or shoshan ke shikaar ho. samrudh or unnat desh main bhi kranti ho sakati he. basharte uske nivasee yah mahasus kare ki unke saath anyaay ho rahaa he. france kii janata is anyaay ko mahasus kar rahi thi. or se dur karnaa chaahati thi. vahaan aise anek darshanik or lekhak paidaa hue jinhone apni lekhnee ke dwaara in kashton kii ore logon kaa dhyaan aakrishti karaayaa anya europee deshon kii badtar sthiti ke baavjud france main sarvapratham lui solvaan ke khilaaf kranti hui. is kranti ke anek kaaran the jo is prakaar he.
 frasisi saamanton kaa badla hua swarup or kisaano kii unnat avasthaa-
 francisi kisaanon kii unnat avasthaa or samantvaad kaa badla hua swarup aisa kaaran tha. jiske chalate france main sarv pratham rajyakranti hui. europea desh ke kisaan abhi udaasi kii sthiti main the. parantu france ke kisaan swatantra ho chuke the. unke paas apni jameen apana makaan itani suvidha ke baavjud samant kar evam samant sevaaon kaa ant nahin hua tha unhen apni aamadani kaa bahut bada hissaa samant kar ke rup main chukaana padataa tha. or phir bhi uski sthiti acchhee dhi. ve paise bachaakar kuch na- kuch jameen kharid liya karte the jameen kharidne kii bhukh nirantar badhati ja rahi thi isamen samant kar va berogari baadhak the at: ve samant peshon ko hataane kii baat soch rahe the at: madhyam varg ke netritv main unhe bal mila or 1789 i. main unhone vidroh kar diya.
 france main udaar nirankushta kii parampara kaa abhaav-
 anya europea deshon main bhi nirankush rajtantr tha. parantu vahaan ke samraaton ne samaynusaar apni nirankushta main kami kar di thi. prasha kaa raja fredirak apane samay kaa mahaan prabud prashaasak tha. jiskaa anusaran europe ke anya desh rus germany, italy, spain aadi ne kiya. unhone samaynusaar jaataa kii aarthik bhautik tathaa anya kshetron main unnat karne kaa yatha sambhav prayaas kiya. parantu france main is tarah ki udaar nirankushta kaa abhaav tha. vahaan ke raja janata kii bhalaai ke liye kuch nahin kar rahe the. balki adhik tex vasulanaa or janata kaa shoshan karnaa unki niti ban gai thi. isliye france kii janata isse ub gai thi isliye france kii janata nirankush rajtantr ko samaapt karnaa chaahati thi.
 maadyam varg kii jaagarukta-
 france main hi sarvapratham kranti hone kaa kaaran vahaan kaa madhyamvarg tha. anya deshon main bhi madhyam varg thi parantu ve france kii tarah saanskriti, dhani evam shikshit nahin the. unamem shakti kaa abhaav tha. ve raja ke khilaaf baghawat karne kii soch nahin sakate the. france main madhyam varg ke log anek kaaran se apane samraaton se asantusht the. or apni raksha ke liye raaj satta par ankush lagane ke liye utawala ho rahe the. anya europea rajyon main is tarah kii sthiti kaa abhaav tha. anya deshon main netritv karne vaala koi nahin tha france main jaagruk madhyamvarg taiyaar tha. at: sarvapratham france main hi kranti hui.
 kulinvarg kii anupayogita-
 kuleen vahg ko pahase visheshadhikaar is liye diya gaya tha ki ve shashan chalaane main raja kii madad kare. or ve janaata kii raksha bhi karte the. parantu dhire – 2 yah kaary raja ke karmchaaree karne laga. falat: kulinon kii upyogita samaapt ho gai. phir bhi iske visheshadhikaar main kisi prakaar kii katautee nahin kii gai. isliye kisaan or madhyam varg ke log kulinvarg se ghrinaa karne lage. anya deshon main aisi baat nahin thi. vahaan abhi bhi kulinon ki payogita bani hui thi.
 darshanikon kaa prabhaav-
 18 veen shatabdi main sampoorn europe main boudik halchal machi hui thi. darshanik, vichaarak, vaagyanik sabhi deshon main viddhman the. parantu unamem mukhya france ke vichaarak the. jinhone kranti kaa manovaigyanik aadhaar prastut kiya. unhone samaaj main vaypt buraaiyon kii ore logon kaa dhyaan aakrisht karaayaa or muk janata ko vaani di. is tarah kaa prayaas anya deshon main nahin kiya ja rahaa tha. montegu, waltare ruso aadi vichaarkon kaa kaary kshetra france hi tha. austria, prasha or rus main is tarah ke vichaarak nahin the. europe ke anya deshon main logon kaa unki vaastavik sthiti bataane vaala or unamem santosh paidaa karne vaala darshanikon kaa koi varg nahin tha. france main hi kranti hone kaa yah ek pramukh kaaran tha.
 raajnneetik sahabhaagita kaa abhaav-
 england main jab madhyam varg ne jaagarukta ai to use desh kii raajnneeti main bhaag lene kaa avasar diya gaya. parantu france ke saath aisi baat nahin thi. france kaa madhyam varg apane samraaton se kaaphi asantusht tha. unki apeksha kii jaati thi. shikshit hone ke baavjood unhen kulinon kii tarah pratishtha uplabdh nahin thi. unhen france kii raajnneeti main bhaag lene kaa avasar nahin diya jaataa tha. isliye unhone asantusht hokar kranti kaa naaraa buland kiya.
 ayogy raja tathaa prashasan main bhrashtachar-
 france kii rajanithik vyavastha kendrikrut thi lekin raja ayogy the. prashasan main bhrashtachar kaa bolbalaa tha. europe ke anya deshon main nirankush shashan totha parantu raja yogya the or shashan par unka purn niyantran tha. france kaa madhyam varg is prashasnic bhrashtatar ko mahasoos kar rahaa tha. tathaa isliye vah vidroh karne ke liye taiyaar tha.
 rashtriya bhaavana kaa udai-
 is samay europe main teji se rashtriya bhaavana kaa udai hone laga. sampoorn europe main france hi ek aisa desh tha jahaan ek raashtra bhaavana kaa purnat: abhaav tha. iske chalate bhi sarvapratham france main hi kranti hui.
 america swatantraaa sangram kaa prabhaav-
 1766 i. main american swatantraaa sangram prarambh hua. gimen america ke logon ne england ke khilaaf vidroh kar kar diya. france ke sainikon ko bhi is swatantraaa sangram main bhaag lene kaa avasar mila at: unhone yah mahasus kiya ki yuddh ke dwaara swatantraaa prapti kii ja sakati he. unhone yah bhi anubhav kiya ki swatantraaa so hi sukh kii prapti sambhav he. france lautne par unhone dekha kii jis swatantraaa ko liye unhonen america main yuddh kiya usee swatantraaa kaa france main purnat: abhaav he. at: ve yahan kii kranti ke liye baichaiyn ho uthe or yuddh ke dwaara swatantraaa praapt karne kii cheshtaa karne lage. europe ke anya deshon main aisi baat nahin thi.
 francisi sabhyataa kii shreshthata-
 france main hi kranti hone kaa ek vishisht kaaran yah tha ki yahan kii sabhyataa or saanskriti anya europe kii sabhyataa or saanskriti anya europe rashtron kii apeksha adhik samrudh or vaibhav purna thi. shashan vyavastha kii drushti se bhi france kaa shashan atyadhik suvyavasthit tha. france sampoorn europe sabhyataa or saanskriti kaa pratik mana jaataa he. sampoorn europe main paris sahitya or chintan kaa sabase bada kendra mana jaataa he. france janamat anya europe rajyon kii apeksha adhik jaagrit or aalochanatmak tha. in sabhi kaarnon ke falswarup 1789 i. main anya europe rajyon main kranti na hokar sarvapratham france main hi krati hui.
 is lekh kii saamagree sammilit hui he britnica vishwakosh ekadashwein sanskaran se, ek prakaashan, jo ki jan saamaanya hetu pradarshit he..saanchaa:Mignet
