 pandit sivakumar sharma prakhyat bhartiya santoor vadak hai. santoor ek kashmiri lok vaadya hota he. inkaa janm jammu main gayak pandit uma dutt sharma ke ghar hua tha. 1999 main rediff.com ko diye ek saakshaatkaar main unhone bataaya ki inke pita ne inhen tabalaa or gayan kii shiksha tab se aarambh kar di thi, jab ye maatr paanch varsh ke the. inke pita ne santoor vaadya par atyadhik shodh kiya or yah drudh nishchay kiya ki sivakumar pratham bhartiya bane jo bhartiya shastreey sangeet ko santoor par bajaayen. tab inhone 13 varsh kii aayu se hi santoor bajaanaa aarambh kiya or aage chalakar inke pita kaa swapn puraa hua. inhone apana pehla kaarykram bombai main 1955 main kiya tha. 
 sivakumar sharma santoor ke maharathi hone ke saath saath ek achche gayak bhi hai. ekmaatr inhen santoor ko lokapriy shastreey vaadya banane main puraa shrey jaataa he. inhone sangeet sadhana aarambh karte samay kabhi santoor ke vishay main sochaa bhi nahin tha, inke pita ne hi nishchay kiya ki ye santoor bajaayaa karen. inkaa pratham ekal album 1960 main aayaa. 1965 main inhone nirdeshak ve shantaram kii nrity-sangeet ke liye prasiddh hindi film jhanak jhanak paayal baaje kaa sangeet diya. 
 1967 main inhone prasiddh bansuri vadak pandit hariprasad chaurasia or pandit brijbhushan kabra kii sangat se album kol of da vaili banaaya, jo shastreey sangeet main bahut oonche sthaan par gina jaataa he. inhone pan.hari prasad chaurasia ke saath kai hindi filmon main sangeet diya he. film sangeet kaa shriganesh 1980 main silsilaa se hua tha. inhen shiv-hari naam se prasiddhi mili. inaki kuch ullekhneey filmon main faasale, chandani, lamhe or dar hai. 
 pandit sharma kii patni kaa naam manorama sharma he. jinase inhen do putr hue. inke jyeshtha putr rahul sharma, bhi santoor-vadak hai. ye pita putr 1996 se saath-saath santoor-vaadan karte aa rahe hai. sharma ji ne rahul ko ishwar kaa vardaan maanate hue apana shishy banaaya or santoor-vaadan main paarangat kiya.
 sharma ji ko kai rashtriya evam antarrashtriya sammaan evam puraskaar mil chuke hai. inhen 1985 main balteemor, sanyukt rajya kii maanad naagarikta bhi mil chuki he. iske alaava inhen 1986 main sangeet naatak academy puraskaar, 1991 main padmashri, evam 2001 main padam vibhushan se bhi alankrita kiya gaya tha.
