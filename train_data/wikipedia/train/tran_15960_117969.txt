 hastlekhvigyaan ke antargat hastlekh kaa vaigyanik pareekshan aata he, jiskaa mukhya uddeshy yah nishchit karnaa hota he ki koi lekh vyaktivishesh kaa likhaa hua he yaa nahin.
 lekhankala arjeet sampatti he, jise manushya abhyaas se praapt karata he. lekhak kii manovriti tathaa uski mansapeshiyon ke sahyog ke anusaar uske lekh main visheshtaayen utpann ho jaati hai. in visheshtaon ke kaaran prayek vyakti kaa lekh anya vyakti ke lekh se bhinn hota he. jis prakaar ham kisi manushya kii pahchaan uske saamaanya tathaa vishisht lakshanon ko dekhakar kar sakate hai usee prakaar kisi lekh ke saamaanya tathaa vishisht lakshanon kii tulana karke ham use pahchaan sakate hai. manushya ke rang, rup, kad aadi uske saamaanya lakshan hai tathaa massa, til, chot ke nishaan, aadi vishisht lakshan hai. isi prakaar lekh kii gati, uske pravaah kii abadhata, uskaa jhukaav, kaushal tathaa hashia, panktiyon kii sighai aadi uske saamaanya lakshan hai or aksharon ke vibhinn aakaar vishisht hai. do lekhon ke inhen do prakaar ke lakshanon kaa milan karke visheshgy is nishkarsh par pahunchataa he ki unka likhanewaala ek hi vyakti he yaa nahin.
 vishisht lakshan, jinako ham vyaktigat visheshtaayen bhi kah sakate hai, do prakaar ke hote hai - pratyaksh tathaa apratyakh. pratyaksh visheshtaayen un prakat visheshtaon ko kehete hai jo saamaanya lekhanpranali se vishisht rup se bhinn hon, jaise kuch log aksharavishesh ko saamaanya aakaar kaa na banaakar kisi vishisht aakaar kaa banaate hai.
 'apratyaksh visheshta' vyaktivishesh ke lekh main pun: pun: milanevaali us visheshta ko kahenge jisaki ore saamanyatya dhyaan nahin jaataa he. kyonki inaki ore praaia: na us lekhak kaa dhyaan hota he jo apane lekh ko chhipaane ke liye bigaadkar likhata he, na us jaalsaaj kaa dhyaan hota he jo duusare ke lekh kii nakal chahta he, at: lekh ke pahchaanane main inkaa vishesh mahatv ho jaataa he.
 hastlekhvigyaan ke antargat lekhan saamagree tathaa prakshipt, arthath baad main badaye gaye, lekhon kaa pareekshan bhi aata he, kyonki inase bhi lekh sambandhi prashnon ko hal karne main sahaayta milti he.
 aajkal nyaayalay main yah vivaad bahudhaa uthaa karte hai ki amuk lekh kis vyakti kaa likhaa hua he. aisi tathaa anya tatsadrush paristhitiyon main hastlekh visheshgy kii vishesh aavashyaktaa hoti he. saamanyat: nyaayalay main kisi anya vyakti kii raay grahya nahin hoti he. kintu aisi paristhiti main hastlekh visheshgy kii raay bharat sakshya adhinium kii dhara 45 ke adheen grahya hoti he or uskaa vishesh mahatv bhi hota he. ukt dhara 45 ke adheen un vyaktiyon kii raay bhi lee ja sakati he jo us vyakti ke lekh se suparichit hon or use pahchaanane main apane ko samarth kahen.
 hastlekh visheshgy pehle bhi hote the, visheshtya videshon main. ve praaia: aksharon kii banaavat ko dekhakar apni raay diya karte the, jiskaa koi vaigyanik aadhaar nahin hota tha or truti kaa paryaapt avasar rahata tha. 19veen shatabdi ke uttarardh main ames, hegan, asbern aadi vidwaanon ne hastlekh pahchaanane kii kala ko viksit karke use vigyaan ke str par pahunchaaya. bharat main is vigyaan ke pratham visheshgy shri charles aar. hardleys the, jo san 1884 main kalkatte ke taraghar main lipic the. unki hastlekhvigyaan main dakshata ko dekhakar san 1900 i. main unako bengal sarkaar ne apana hastlekh visheshgy niyukt kiya tha. aajkal bharat main vibhinn sarkaron ke apane apane karyaalay hai, jinamein sushikshit visheshgy rahete hai. ise atirikt kuch aise visheshgy bhi hai jo raay dene kaa kaam nijee taur par karte hai.
