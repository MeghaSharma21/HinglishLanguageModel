 sunita narayan bharat kii prasiddh paryaavarnavid he. ve harith raajnneeti or akshay vikaas kii mahaan samarthak hai. ku sunita narayanan san 1982 se bharat sthit vigyaan evam paryaavaran kendra se judy raheen hai. is samay ve is kendra kii nideshak hai. ve paryaavaran sanchaar samaaj kii nideshak bhi hai. ve down tu arth naamak ek angreji pakshik patrika bhi prakashit karti hai jo paryaavaran par kendrit patrika he.
 san 2005 main bharat sarkaar ne unhe padmashri se alankrita kiya. prakruti se pyaar karne vaali sunita narayan ko england kii patrika ne duniya bhar main maujuud sarvshereshth 100 buddhijiviyon kii shrenee main shaamil kiya he. 
 paryaavarnavid or raajnneetik kaaryakarta sunita narayan samaaj kii harith vikaas kii samarthak hai. ve maanati hai ki vaataavaran main failati ashuddhta prakruti or vaataavaran kii hoti durdasha se sab se zyada nuksaan mahilaon, bacchon or garibon ko hota he. un kaa yah bhi maananaa he ki vaataavaran kii suraksha ke liye jaagrukta failaane kii jimmedaari mahilaayein zyada safaltaapurvak uthaa sakati hai. un kii is kathani kaa udahaaran ve khud hai. dashakon se ve paryaavaran or samaaj kii moolbhoot samasyaon ke liye jaagrukta failaane kaa kaam kar rahi hai. varsh 2001 main unhen isi santhaan kaa nideshan bana diya gaya tha. unhone samaaj ke utthan ke liye pani se judy samasyaon, prakruti or vaataavaran se jude muddon aadi par kaam kiya he.
 1990 ke shuruuaati dinon main unhone kai vaishvik paryaavaran muddon par gahan shodh or vakaalat karnaa shuru kar diya. varsh 1985 se hi ve kai patrapatrikaon main likh kar jaagrukta failaane ke kaam main lagi raheen.
 un ke behtareen kaaryon ke pratifal main varsh 2005 main unhen bharat sarkaar dwaara padmashri se sammanit kiya gaya. isi varsh unhen stokhome water prise or varsh 2004 main media foundation chameli devi award pradaan kiya gaya. apane kaaryon se mili in awardon se santusht hokar unhone is ore kaam karnaa choda nahin, na hi unhone is ore koi susti bari. un kii jaagrukta abhiyaan kaa dayera prativarsh badhata hi rahaa he. ve paryaavaran se jude muddon ke alaava naksalwad, raajnneetik bhrashtachar, baagh va ped sangrakshan or anya saamaajik vishyon par apane vichaar vyakt karne lagi hai. is ke liye unhone print media kaa sahaara liya he. desh ke zyaadaatar padhe jane vaale akhabaaron main un ke kalam thode-thode antaraal par aate rahete hai. un kaa maananaa he ki jaagrukta failaane ke liye kisi shashakt madhyam kaa istemaal hona chahie. jo aam logon tak aap kii baat pahunchaa sake.
 itani khaas hone par bhi jab aap sunita ko saamne se dekhenge to unhen sade vichaar or vyavhaar ke saath shaleen kapadon or chehre par tej abha ke saath paaenge. un kaa vyaktitv na kevan un ke lagbhag 100 karmchaariyon vaale santhaan centre for science and anvyrement ke logon ke liye preranastrot he balki yuva peedhee or mahilaon ke liye un kaa sampoorn astitv preranadayak he.
