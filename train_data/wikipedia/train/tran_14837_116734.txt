 saamaanya bhashaa main vidhikaar or vidhayak shabdon kaa prayog bhinn arthon main kiya jaataa he. vidhikaar ke prayog se aise vyakti kaa abhipraay he jo swayan vidhi kaa nirmaan kare or vidhayak kisi ek athwa kuch vidhiyon kaa nirmaan kar saktaa he lekin vidhayak vidhi sansthaanon - sansad, vidhanmandal aadi - main baithkar anya vidhayakon ke saath milakar vidhi kaa nirmaataa hota he at: vyaktigat rup se vah vidhi kaa nirmaan nahin karata. 
 vidhikaar kii paribhaasha dene ke purv vidhi sambandhi drushshtikon spasht hona aavashyak he. vidhi ke silsile main kanoon, satya, dharm, nyaay, rhite, rest, drit aadi bhinn shabdon kaa prayog kiya jaataa he. latin bhashaa main legislator athwa jurisdetter shabdon kaa prayog nahin miltaa, lekin "lejendere" or "lekes date" main kaa ullekh miltaa he. jastinian aise vidhikaar ko vidhayak kii sangya di gai he. unani bhashaa main bhi vidhikaar ke sambandh main isi bhaanti aspashtataa he. "thesmos" kaa arth ek vaakya, sutara athwa vidhi kiya jaataa he. vidhisanhita kii nomos kii sangya di jaati he. solon ne thesamoi kii rachana kii jise 250 varsh baad arestu ne vidhikaar naam se sambodhit kiya.
 vidhi sambandhi vibhinn vyakhyaaon ke kaaran is sambandh main bhi matbhed he ki kis vyakti ko vidhikaar mana jaae or kisko nahin. ishvarpradutt vidhi maanane par bhi unako sansar main laanevaale madhyam kaa mahatv kam nahin hota at: hazrat musa, isa, mohammad, kanceyucious, manu aadi ko is shrenee main rakhana padegaa. yadi vidhi samaaj ke vivek or sheel kaa pratik he to bhi vidhirachana main vyast chaahe vah vidhanmandal ho athwa nyaayadhish, jo paramparaon ko naveen sthitiyon main lagu karne ke liye nai vyavasthaayen dete hai athwa aise darshanik vichaarak jo samaaj ke vishleshnatmak adhyayan ke uparaant uski aavashyaktaaon ke anuroop vidhi banane par jor dete hai athwa aitihaasik vikasshrunkhalaa ke aise naresh, sattasampann vyakti jinhone apni shakti or nidesh se nae niyamon kii rachana kii, un sabhi ko vidhikaar kaha ja saktaa he.
 america ke prasiddh vidhishastri dean rasko paund ne apni pustak "philasphi ov laa" kii bhoomika main vidhi kii vyakhya karte hue kaha he ki vidhi ke sambandh main kam se kam 12 vibhinn prakaar kii vyakhyaayein kii jaati hai. 
 vidhikaar ke liye yah aavashyak prathit hota he ki vah daivi rup se anupranit ho. hammurabi kii samhita ke aarambh main yah ghoshnaa kii gai he ki dev maraduk ne use nyaay ke siddhanton ko janata ko dene kaa aadesh diya. sumeria ke urukgeena ne ningirus se vidhi gyaan paaya tha. hazrat musa ne ishwar kii prerana se nyaay ke das nideshon kii rachana kii. athena naamak unani devtaa ne jailyuks ko swapn main vidhi kaa gyaan diya. kuch sthanon main vidhikaar swayan koi devtaa athwa devatulya rishi mana jaataa he. angreji bhashaa main ishwar ko hi vidhikaar kaha gaya he. isai mat ke atirikt anya maton or dharmon main ishwar athwa sarvocch satta ko vidhi kaa mul strot mana gaya he. misr main meness, ramus dwitiya, bokoris faraoh ko jinhen pitrudev mana gaya he, unhen hi vidhikaar bhi mana gaya he.
 bharat main dharm or anya kaa mul strot "rut" mana gaya he. vaidic kaal main yah mana jaataa tha ki rut charachar jagat kaa niamak he. prakritik nyaay or saamaajik nyaay donon kaa mul strot rut hi he. rut se hi dharm kii utpatti haati he. dharm se raja or praja donon bandhe rahete the. vedon or shrutiyon ke baad grihyasutra or shrautasutron ko dharmasutron kii sangya di jaati he. inamen vyavhaar or dand kii bhi vyavastha thi. is prakaar bhartiya vidhi kaa aarambh in dharmasutron se mana jaataa he. maxmooler or professor hapakins ke anusaar 600 i. pus. se 200 i. pan tak ke kaal main yajyavlky ne 20 rishiyon ke naamon kii suchi vidhikaron ke rup main di he. doctor buhalar or dow jaali ne gautam, bodhayan, aapstamb or vashishtha ke dharmasutron ko pracheen vidhipustaken mana he. dharmasutron ke baad manu, yajyavlky, naarad, brihaspati, katyayan, pitamah, yama, harith, angiras, rishyashrung, prajapati, sanwart, daksh, karshanajini, pulasthya, langakshi, vishwamitra kii smritiyon ko vidhigranth mana gaya he at: ye log bharat ke vidhikaar maane jate hai.
 manu kaa kalanirdhaaran praaia: 1500 varsh i. pus. kiya gaya he. manu ne vidhi ke chaar strot batalaaye hai - shruti, smriti, paramparaayen, or prayek vyakti kii atmachetana. unhone yah bhi spasht rup se kaha he ki shruti or smriti main matbhed hone par shruti maanya hoti he or in donon ko anya do sroton se shreshth mana jaataa he. manusmriti athwa manusanhita inaki vidhisanhita maani jaati he.
 yajyavlky ko kuch log manu kaa samasamyik maanate hai or kuch log unke baad kaa maanate hai. yajyavlky smriti main vahi baaten kahi gai hai jinka ullekh manusanhita main he. yajyavlky ne puri saamagree ko vibhajit kar use phir se vyavasthit kiya. yajyavlky ne paramparaon or saamaanya nyaay par yathesht jor diya he. sakshi aadi prashnon par yajyavlky ne apni paribhaashaayen prastut kii hai.
 naarad smriti kii rachana manusmriti ke aadhaar par kii gai, phir bhi usamen anek nai baton kaa samavesh he. nyaayalayon main nyaay kii kisi vyavastha ho, iskaa naarad smriti main savistaar varnan he. nardasmriti ne desh ke nyaayprashasan kaa vargeekaran kar usko vyavasthit kiya. manu or yajyavlky ne vyavhaar ko 18 bhaagon main vibhajit kiya tha, unhen naarad ne 132 upavibhaagon main vibhajit kar unka spashtikaran kiya.
 brihaspatismriti or manusmriti kii samanta kii lakshya kar kuch vidwaanon ne use "vaarthik" kaha. brihaspatismriti main anek niyamon kii vyakhya karte hue unhen samyaanukool banane kaa bhi prayaas kiya gaya he. brihaspatismriti main nyaayprashasan or nyaayalay vyavastha kaa naarad smriti kii bhanti savistaar varnan kiya gaya he. isamen nyaayalay ke adhikariyon kii sankhya das bataai gai he jabaki naarad smriti main yah sankhya aath rakhi gai he. amaatya or purohit bhi nyaayalay ke adhikari bataae gaye hai. brihaspatismriti main striyon ko uttaradhikaar kaa adhikari mana gaya he. nyaayalay main prarthanapatr dene or uske baad kii karravaayiyon kaa bhi ullekh he. divaani or faujadaari nyaayavyavastha kaa isamen alag alag ullekh he.
 katyayan smriti kaa kalanirdhaaran 400-600 i. ke bich main kiya jaataa he. vrihatparashar, pulasthya, pitamah or harith smritiyon kii rachanaayen 400 sa 600 i. ke bich ke samay kii bataai jaati hai. pitamah smriti kaa ullekh mitakshra, smritichandrika or aprak main miltaa he. kuch log yama ko dharamshastron kaa vyakhyaakaar maanate hai or kuch unhen smritikar kehete hai. harith smriti main vyavhaar shabd kii paribhaasha dene kaa prayaas kiya gaya he.
 smritiyon ke baad nibandhon or tikaaon kaa sthaan he jinamein smritiyon kii vyakhya karne kaa prayaas kiya gaya. 900 i. ke baad aadhunik kaal tak kisi naveen smriti kii rachana kaa ullekh nahin miltaa, keval tikaaon or nibandhon kii rachana hui. iske baad hindu kanoon un bhaagon main bant gaya jinke naamon se ham aaj parichit hai. inamen mitakshra or daybhag pramukh hai. mitakshra yajyavlky smriti par vigyaneshwar kii tikaa he jisaki rachana 11veen shatabdi main hui. jimootivaahan ne 13veen or 15veen shatabdi ke bich main daybhag kii rachana kii jisamen sabhi smritiyon kii baaten shaamil hai. daybhag kanoon keval bengal main chalata he or uske saath hi, "daaytatv" or "daay-karm-sangrah" naamak granthon kaa prachlan he.
 mitakshra ke baad unamem chaar upavibhag ho gaye hai-
 hindu nyaay or vidhi ke itihaas main vaidic rishiyon ke atirikt smritikaron ko vidhikaar kaha gaya he.
 bharat main musalamaani shasankaal main anek sulatanon or baadshahon ne vidhinirmaan kaa prayaas bhale hi kiya ho lekin unhen vidhikaar nahin mana jaataa.
 angreji shasankaal main vidhi aayogon kii sthapana kar unke madhyam se vidhi-rachana shuru kii gai or baad main vidhanmandalon dwaara vividh rachanaayen kii gayi.
 bharat ke swatantra hone par samvidhan parishad ne desh ke samvidhan kii rachana kii or us samay desh ke vidhimantri dow bi. aar. anvedakar ne desh ke anek vidhipanditon ke sahyog se apurv vidhirachana kii lekin shastreey paribhaasha main in logon ko vidhikaar nahin kaha ja sakegaa. isi bhaanti prasiddh nyaayadhish shri raadhavinod paal tathaa sarvocch nyaayalay ke nyaayadhishgan vidhividya ke prakand pandit hai or nyaay tathaa vidhi kii vyavasthaayen dete hai. inkaa bhi shastreey paribhaasha main vidhikaar nahin kaha ja saktaa.
 ek desh, kaal main anek vidhikaar hon isaki sambhaavna kam hoti he. rome main desenviri ne rome ke 12 sutron kii rachana kii lekin use vidhikaar nahin mana jaataa he. lekin kuch shaskaon ne vishesh prakaar kii vidhiyon kii rachana kii, unhen vidhikaar mana jaataa he. is shrenee main jastinian ke carpus juris, nepolian kii samhita ko kanoon yaa vidhi mana jaataa tha or unke nirmaataa vidhikaar maane jate hai. yah aavashyak nahin he ki vidhikaar ko uske samasamyik bhi vidhikaar maane. drako ko uske apane samay main keval ek vishesh nyaayadhish mana jaataa tha lekin uski vyavasthaaon ne baad main vidhi kaa rup le liya or use vidhikaar mana jane laga. theodosius dwitiya ne samhita kii rachana kii, use bhi ab vidhikaar mana jaataa he.
 vidhikaar or nyaayadhish kaa sambandh bhi vicitra he. puraane german vidhikaar nyaayadhish hote the. vidhikaar ko nyaayamurti kaha jaataa he. hammurabi kii samhita main nyaay dene kaa ullekh he jiskaa taatpary yah he ki us samay ke naresh nyaay dete the. yunaan kaa drako nyaayadhish tha. rome ke vidhishastri apane nareshon ko vidhikaar kii apeksha vidhi kaa vyakhyaakaar adhik maanate the. vidhikaar or nyaayadhish donon kii samanta kaa yah kaaran he ki german or angl amareeki vidhishastron main yah sweekaar kiya jaataa he ki nyaayadhish ishwariya prerana se vidhi kaa nirmaan karata he at: vah swayan vidhikaar he.
 vidhikaron ne jin vidhiyon kii rachana kii unamem bahut antar he, chaahe ve vidhiyaan hazrat musa, hazrat mohammad aadi dharmik netaaon kii rachana hon athwa unki rachana ramulas athwa likargas jaise samrik netaaon ne kii ho athwa hammuravi samhita or drako kii vyavastha main dandvyavastha ke rup main vidhi kii rachana hui ho athwa manusanhita ke rup main ek adarsh siddhant kii sthapana kii gai ho. aadhunik shodhon se mili parinaamon ke anusaar sabhi vidhikaar apni samasamyik paramparaon, nyaayadhishon kii vyavasthaaon or maanya adhiniyamon ko hi vidhiyon kaa rup pradaan karte rahe hai. yah baat hammurabi, samhita or musa ke das siddhanton par lagu hoti he. jastinian to swayan yah sweekaar karata he ki samasamyik adhinium or nyaayadhishon kii vyavasthaaon ke aadhaar par usne vidhirachana kii.
 maanya vidhikaron ke atirikt aisi anek vidhipustaken milti hai jinhen vidhishastra kii acchhee rachanaayen kaha ja saktaa he or kuch log aise vidhishastriyon ko bhi vidhikaar kii shrenee main rakhana chaahate hai.
 lagash ke sumerian naresh "urukgeena", vebeylon ke shaasha naboonayad apane samay ke mahatvapurn vidhikaar maane jate hai. bevilon ke hampoorabi shaasha kii samhita kaa to sabase adhik mahatv he. iskaa kalnirnay abhi nahin ho sakaa he. asyrian vidhipustakon or hitite samhita kii rachana karanevaale vidhikaron kaa thik pataa nahin chalaa he. unani lekh deodoras ne misr ke faraoh meness, ramses dwitiya, vocoris or amesis kaa ullekh kiya he. lekin isaki pushti anya sutron se nahin hui he. hazrat musa yahudee vidhi ke mukhya vidhikaar hai lekin jitani baaten unke naam se chalati hai ve sab unheen kii likhi nahin hai. inke atirikt anek maseehaa athwa ishwariya duuton kaa naam vidhikaron ke rup main liya ja saktaa he. juda laa nasee dwitiya shatbdi magonides or joseph kaaro apane samay ke pramukh vidhikaar maane jate hai.
 pracheen yunaan main echian lokris ke jailyuks, ai onian ketnaa ke charondas kii vidhikaron main gananaa kii jaati he. sparta ke likargas prasiddh drako or athens ke saulon kaa pratham shrenee ke vidhikaron main sthaan he.
 pracheen rome main romulas or numa ko vidhikaar kaha jaataa he lekin jab tak rome samrajya kii sthapana nahin ho gai thi or vahaan vidhisanhita nahin ban gai thi us samay tak kisi ko vidhikaar kii sangya dena uchit nahin he. theodosius dwitiya kii samhita vidhi sambandhi saamagree kaa sankalan maatr thi. san 527-565 i. main jastinian kii sankshipt saar or samhita prakashit hui. usamen vidhi or nyaay sambandhi sahitya ko ekatra kiya gaya. jastinian samhita main jin vidhishastriyon kii rachanaaon kaa sangrah he unamem julian, peepinian or paal  ko vidhirachana main sahaayak mana ja saktaa he.
 china or japan ke pracheen vidhikaron ke sambandh main saamagree praaia: aprapya he.
 madhyayugin german vidhi main kisi vyakti vishesh ko vidhikaar nahin kaha gaya. is kaal main jin adhiniyamon kii rachana hui unamem unke banaanevaale kaa ullekh nahin he. is yug main nyaayadhishon ko vidhikara kii sangya di jaati thi. is sambandh main kuch apwaad bhi hai. gotha naresh alaarik dwitiya ne, theodarik ne gotha ke nivaasiyon ke atirikt vahaan rahanewaalon ke liye vidhisanhita kii rachana kii. pashchimi sackson naresh alfred ne or charles pancham ne "constitushio kimrinlis carolina" kii rachana kii.
 islam dharm main mohammad ko vidhikar mana jaataa he. unhone "quran" kaa sankalan kiya. mohammad ke baad islam main chaar pramukh sampradaay ho gaye jinke apane apane vidhikaar hai. abu hanipha, malik al shafai or ibu hanbal ke naam par kramash: hanfi, maliki, shafai or hanbali naam ke sampradaay chal rahe hai. bharat ke adhikansh sunni musalmaan hanfi vidhi ko maanate hai. shiya sampradaay ke musalmaan hazrat mohammad or hazrat ali ko hi apana vidhikaar maanate hai.
 isai dharm kii dharmik vidhi banaanewaalon kii bhi yadi vidhikaar mana jaae to inocent tritiy ne "carpus juris cannisi" naamak samhita kii rachana kii or grigari navam ne anek vidhi sambandhi vyavasthaayen deen, at: donon ko vidhikaar kii shrenee main rakhaa ja saktaa he.
 madhyayug ke baad to praaia: prayek desh main vidhikaar hue hai. nepolian sansar kaa mukhya vidhikaar mana jaataa he kyonki france main nepolian ne jis vidhisanhita kii rachana karwaai uskaa prabhaav sansar ke vidhivikas par padaa he.
 angl-amareeki vidhivyavastha kaa vikaas jis dhang se parampara, vidhanmandalon dwaara vidhirachana or nyaayadhishon kii vyavastha ke madhyam se hua he usamen yah kahana kathin he ki koun koun vyakti vidhikaron kii shrenee main aate hai. britain main bracton, nyaayadhish coke, blackstin, batham, austin aadi vidhi darshanikon kaa vidhikshetra main mahatvapurn sthaan he.
