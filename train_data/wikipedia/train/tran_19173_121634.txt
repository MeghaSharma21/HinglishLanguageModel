 mrigashira yaa mrigashirsh ek nakshatra he.
 vaidic jyotish main mul rup se 27 nakshatron kaa zikr kiya gaya he. nakshatron ke gananaa kram main mrigashira nakshatra kaa sthaan paanchvaan he. is nakshatra par mangal kaa prabhaav rahata he kyonki is nakshatra kaa swami mangal hota he. 
 jaisaa ki ham aap jaanate hai vyakti jis nakshatra main janm letaa he uske swabhaav par us nakshatra vishesh kaa prabhaav rahata he. nakshatra vishesh ke prabhaav se vyaktitv kaa nirmaan hone ke kaaran jyotishshastri janm kundalee main janm ke samay upasthit nakshatra ke aadhaar par vyakti ke vishay main tamaam baaten bataa dete hai. jinke janm ke samay mrigashira nakshatra hota he arthath jo mrigashira nakshatra main paidaa hote hai unke vishay main jyotishshastri kehete hai --
 mrigashira nakshatra kaa swami mangal hota he. jo vyakti mrigashira nakshatra main janm lete hai unpar mangal kaa prabhaav dekha jaataa he yahi kaaran he ki is nakshatra ke jataka drudh nishchayi hote hai. ye sthaayee kaam karnaa pasand karte hai, ye jo kaam karte hai usamen himmat or lagan purvak jute rahete hai. ye aakarshak vyaktitv or rup ke swami hote hai. ye hameshaa saavdhaan evam sachet rahete hai. ye sadaa urja se bhare rahete hai, inkaa hriday nirmal or pavitra hota he. agar koi inke saath chal karata he to ye dhokhaa dene vaale ko sabak sikhaaye bina dam nahin lete. inkaa vyaktitv aakarshak hota he log inase mitrataa karnaa pasand karte hai. 
 ye maansik taur par budhimaan hote or shaareerik taur par tandurust hote hai. inke swabhaav main maujuud utaavlepan ke kaaran kai baar inkaa banataa hua kaam bighad jaataa he yaa phir aashaa ke anuroop inhen parinaam nahin mil paata he. 
 ye sangeet ke shaukeen hote hai, sangeet ke prati inke man main kaaphi lagaav rahata he. ye swayan bhi sakriy rup se sangeet main bhaag lete hai parantu ise vyavsaayik taur par nahin apanaate hai. inhen yaatraon kaa bhi shauk hota he, inaki yatraaon kaa mul uddeshy manoranjan hota he. kaarobaar evam vyavsaay kii drushti se yatra karnaa inhen vishesh pasand nahin hota he.
 vyaktigat jivan main ye achche mitra sabit hote hai, doston kii har sambhav sahaayta karne hetu taiyaar rahete hai. ye swabhimani hote hai or kisi bhi sthiti main apane swabhimaan par aanch nahin aane dena chaahate. inkaa vaivaahik jivan bahut hi sukhmay hota he kyonki ye prem main vishwaas rakhane vaale hote hai. ye dhan sampatti kaa sangrah karne ke shaukeen hote hai. inke andar aatm gaurav bharaa rahata he. ye sansaarik sukhon kaa upbhog karne vaale hote hai. mrigashira nakshatra main janm lene vaale vyakti bahadur hote hai ye jivan main aane vaale utaar chadhaav ko lekar sadaiv taiyaar rahete hai. 
