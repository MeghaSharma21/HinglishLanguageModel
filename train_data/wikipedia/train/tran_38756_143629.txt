 slamdog milionair 2008 main bani angrezi bhashaa kii film he. akadmi of moshan pikchar arts and sciensez dwaara pradutt 81wein acedemi puraskaar samaaroh main 8 puraskaar praapt kar yah film san 2008 kii sabase prasiddh feechar film ban kar ubhari he. is film kii prishthbhumi main mumbai ke jhoparpatti main rahane vaale log hai. yah film vikaas swarup ke angrezi upanyaas Q & A par aadhaarit he. slamdog milionair ko 81wein auskar puraskaar samaaroh main 10 shreniyon main namankit kiya gaya tha. 
 slamdog milinare varsh 2008 main bani ek british film he, jiskaa nirdesan denni boil ne sah-nirdeshak lavalin tandon ke saath milakar kii. is film kii kahani kaamanwealth puraskaar dwaara sammanit vikaas swaroop kii kitaab kyuu and e par aadhaarit he. lavalin tandon ne casting nirdeshak ke taur par is film main kaam shuru kiya tha, jinhen baad main sah-nirdeshak ke taur par film main chunaa gaya.
 film kii saaj-sajja or shooting bharat main hui. slamdog milinare, mumbai ke dharavi jhuggi-jhopadi ke ek anpadh yuvak kii kahani he, jo ek angreji reality sho, hu vants tu bi e milinare ke hindi sanskaran, koun banegaa karodpati ke pratibhaagi banataa he. jab vah logon kii apeksha ke vipareet prashnon kaa uttar detaa he tab sho ke sanchaalak ko andeh paidaa ho jaataa he or vah use police ke hawaale kar detaa he. kadi poochtacha ke baad sachai saamne aati he. yuvak jitne bhi prashnon kaa uttar detaa he, vah kahin na kahin uske jivan se judaa hota he. sachai jaanane ke baad police use phir se sho sanchaalak ko saunp detii he or is tarah vah ladkaa karodpati ban jaataa he.
 telluride film mahotsav or toronto film mahotsav main film ke pradarshan ke baad 12 navambar 2008 ko ise uttar america main simit rup se pradarshit kiya gaya. baad main 26 disambar ko ise puure america main relies kiya gaya. baaise janvari ko iskaa premier mumbai main rakhaa gaya.
 golden globe main sarvshereshth drama film or critics chwwis aword sahit chah main paanch virgon main ise namakan mila. ise gyaarah bafta or das academy award ke liye bhi namakan mila.
 slamdog kii kahani mumbai ke ek police inspector se shuru hoti he, jo jamaal malik se poochtacha karata he. jamaal malik, koun banegaa karodpati kaa ek pratibhaagi he. jamaal ko sho kaa antim sawaal poocha janaa he tabhi sanchaalak use dhokhadhadi ke andeh main police ke hawaale kar detaa he.
 pulisavaale uske saath kaaphi sakhti baratate hai taaki vah sachai bayaan kar sake, lekin jamaal apni baat par ada rahata he ki usne koi thagi nahin kii. film kii kahani jamaal ke purvadipti main jaati he or darshakon ko ek-sawaal kaa jawaab swat: mil jaataa he. sho ke sanchaalak ne jo-jo prashn kiye, un sabon ke uttar kahin na kahin uske jivan se jude hote hai. jamaal ke jindagi ke un anshon main, amitabh kaa hastakshar lenaa, jhuggi main hindu-muslim dange ke dauraan uski maa kii hatya, latikaa naamak anaath ladki se uski dosti. jamaal thode samay ke liye skool jaataa he or apni priy pustak da thri muskitirs ke teen paatro par apane bhai kaa naam athoj, apana naam parthoj or latikaa kaa naam teesraa muskitirs rakhata he.
 ye bachche kooday kii dher par bhukhe pyaase ek plastic kii chhaanv soe rahete hai. maiman naamak gangester unhen vahaan se isliye uthaa le jaataa he ki aage chalakar ve bachche unke liye bheekh mangakar laa sakenge. saleem aakhirkaar usee ke gang kaa hissaa ban jaataa he. maiman, saleem se jamaal ko apane paas laane ke liye kahata he, taaki use andhaa banaakar bheekh maangane laayak banaaya ja sake. saleem apane bhai ko vahaan laata to he, magar use bachaane ke liye maiman ke khilaaf vidroh kar detaa he or teenon bachche uski changul ke bhaagane kii koshish karte hai. saleem or jamaal bhaagane main safal ho jaataa he, magar latikaa pakadaa jaati he. maiman latikaa ko veshyavriti ke liye taiyaar karata he.
 saleem or jamaal, donon bhai bhaagate hue train main latak jate he, train kii chat par baithkar, pet bharne ke liye chota-motaa saamaan bechate hue, ek roti churaane kii jaddojehad main train se gir jate hai or taj koridor main pahunch jate hai. taj pahunchakar ve paryatakon ke maardarshak banane kaa dhong rachate hai, unase paise anthte hai or unki jeb katate hai. aakhirkaar jamaal mumbai jaakar latikaa ko khojane par jor daalata he. jab ve mumbai pahunchate hai to latikaa ko veshyalay main pate hai, vahaan unka manman se saamana ho jaataa he. aapasi jhadap ke dauraan saleem pistaul nikaal letaa he or maiman ko golimar detaa he. is hatyakand kaa istemaal saleem ek duusare gangester, javed ke yahaan naukari praapt karne main karata he. vah apane saath latikaa ko bhi le jaataa he. jab javed iskaa virodh karata he to saleem use maarane kii dhamkee detaa he. latikaa use aisa karne se rokatii he. vah saleem ko bataati he to vah jamaal se prem karti he. uske aisa kehane se saleem ke dil ko thes pahunchataa he or vah tut sa jaataa he.
 baad ke dinon main jamaal ek kol centre main chaay bachane lagata he or chywala ke naam se mashhoor ho jaataa he. ek din vahaan kaa ek karmachari kuch der ke liye vahaan baithne ke liye kahata he to computer ke data base main vah latikaa or saleem naam khojataa he. vah saleem ke sampark main aa jaataa he, us samay tak saleem, javed ke gang kaa vishwasaneey gangester ban jaataa he. ek din saleem, jamaal ko apane paas javed ke ghar bulaata he. vahaan saleem dekhtaa he ki latikaa bhi vahiin rah rahi he. vahaan se vah latikaa ko bhagane kii koshish karata he, lekin latikaa pakadaa jaati he.
 iske baad jamaal kaa latikaa se sampark tut jaataa he. latikaa ko nae ghar main rakhaa jaataa he. latikaa ko paane ke liye jamaal game sho main hissaa letaa he, use lagata he ki latikaa sho dekh rahi hogi. sanchaalak ke apmanjanak ravaiye ke baavjood vah chaudaa sawaalon kaa sahi sahi jawaab de detaa he. pandrahawein sawaal ke dauraan sanchaalak jamaal ko andeh ke aadhaar par police ke hawaale kar detaa he. police poochtacha ke dauraan jamaal ko kaaphi pratadit karti he, yah jaanane ke liye ki jhuggi main rahane vaala ek ladkaa itane jatil sawaalon kaa sahi jawaab kaise de diya. police ke sawaalon ke jawaab main saleem apane jivan kii kahani kahata he or bataata he ki sho main puch gaye sawaal kahin na kahin uski jindagi se jude hue hai. sachai jaanane ke baad pulisavaale use phir se sho main jane kii ijaajat de dete hai.
 idhar, latikaa saleem ke ghar par tivi sho dekh rahi he, jahaan jamaal sho ke antim sawaal kaa jawaab dene vaala he. jab jamaal apane antim sawaal ke liye dost ko phone vikalp kaa istemaal karata he, phone latikaa uthaa leti he, magar uske prashn kaa uttar nahin pataa hota he. lekin jamaal vikalpon main se sahi uttar dhundne main kaamyaab ho jaataa he. vah tisare muskitirs kaa naam armij bataata he or do karod kaa sho jeet jaataa he. udhar, saleem latikaa ko vahaan se bhaga detaa he or khud javed kii goli se maaraa jaataa he. agali raat jamaal or latikaa stesan par milte he. film kaa ant jai ho naam ke gane se hota he.
 film kii patakatha simon bufoy ne vikaas swaroop ke upanyaas kyuu and e ke aadhaar par likhi he. kahani main jeevantta laane ke liye bufoy ne teen baar bharat kaa daura kiya or jhuggiyon main rahanevaale bacchon se baatcheet kii. patakathakaar kaa kahana he ki vah kahani main jhuggi jhopadi main rahanevaale bacchon kaa hasya, unki baatcheet or bhagdaud ko vaastavik rup main dikhaanaa chaahate the. saal 2006 main film company celyder or film-4 ne nirdeshak denni boil ko slamdog milinare kii patakatha padhane ke liye aamantrit kiya. shuru-shuru main, denni boil hu wants tu bi e milinare par koi film nahin bananaa chaahate the, lekin jab unhen pataa chalaa ki patakatha bufoy ne likhi he to unhone kahani ko padhane par hami bhar di. isse pehle, denni boil kii pasandida film da phool monti kii patakatha bufoy ne hi likhi thi. isbaar bhi bufoy kii patakatha ne denni ko prabhavit kiya or unhone is film ke nirdesan kaa faisla kiya. film par deb karod dollar kii laagat aani thi, nirmaan company celyder ne vitarakon ko laagat uthaane ke liye kaha. warner indapendent pikchars ne pachaas lakh dollar kii peshkash kii, vahiin fox sarchalit ne bees lakh dollar dene kii peshkash kii.
 sitambar 2007 main filmanirmaataaon ne mumbai kaa daura kiya or sthaneey str par kalakaaron ko chunanaa shuru kiya. film ke paanch casting nirdeshkon main se ek lavalin tandon ko bharat se chunaa gaya. lavalin ne british filmkaaron ko samajhaayaa ki film main jeevantta laane ke liye film ke kuch hisse ko hindi main filmaaya janaa jaruri he. lavalin kii salaah maanate hue unhen hi hindi main samvaad likhane ko kaha gaya. baad main danni ne unhen sah-nirdeshak ke taur par kaam karne ko kaha. ant main danni ne film kaa ek tihaai hissaa hindi main anuwaad karne kaa faisla kiya. film vitaran company warner indapendent ne das pratishat hindi samvaad film main rakhane ko manjuuri de di. paanch november 2007 ko mumbai ke dharavi or juhu ke shanti toun main shooting shuru hui.
 yah film puri tarah bhartiya filmon se prerit he. film ke sah-nirdeshak lavalin tandon ne is film ko vyavsaayik hindi cinema ko samarpit kiya he. lavalin singh kaa kahana he ki patakatha lekhak bufoy ne is film ko likhane se pehle saleem-javed ke filmon kaa gaharaai se adhyayan kiya he. nirdeshak denni boil, yash chopra nirdeshit or saleem-javed likhit film diwaar, ramgopal verma kii satya or company, anuraag kashyap kii blike friday ke sets se kaaphi prabhavit hue. boil ne di-company, anderworld or inamen vyaapt krurta ko bhi dekha. boil kaa kahana he ki slamdog se shuruuaati drishyon main pulisavaale dwaara bacchon ko khadedane kaa drishy film blike friday se prerit hokar rakhaa gaya he. boil, diwaar ko vishuddh rup se bhartiya cinema qaraar dete hai. is film main amitabh kaa charitra gangester haji mastaan se prerit he. slamdog kii shuruyaat main jamaal ko amitabh kaa autograph lete hue dikhaaya gaya he. anil kapur bataate hai film ke kuch drishy diwaar se prerit hokar filmaaye gaye hai.
 is film ke game sho hu wants tu bi e milinare ke sanchaalak kii bhoomika ke liye, pehle shahrukh khan ko kaha gaya, unke manaa kar dene par anil kapur ne ye bhoomika nibhaai. slamdog ke kaaryakari nirmaataa or celyder films ke adhyaksh paul smith, hu vaants tu bi e milinare kii mul kriti ke rachayita he.
 agast 2007 main warner indapendent pikchars ne america or pathe ne duniyabar main is film ke vitaran kaa adhikaar praapt kar liya. warner pikchars ne is film ke liye pachaas lakh dollar kharch kiye, magar use film se zyada aashaaen nahin thi. isliye usne film kaa adhikaar bechney kaa faisla kiya. baad main warner or fox search lite ne baraabar kii saajhedaari par film ke vitaran kaa faisla kiya.
 pehalibar tees agast 2008 ko telluride film mahotsav main is film kaa pradarshan kiya gaya, jahaan darshakon ne ise kaaphi saraahaa. iske baad saat sitambar ko ise toronto film festival main pradarshit kiya gaya, yahaan bhi ise kaaphi lokapriyata hasil hui or film ne piples chwis award jeeta. pehalibar baarah november 2008 ko simit printon ke saath ise uttar america main relies kiya gaya. baad main chhbbees disbanr 2008 ko puure america main ise relies kar diya gaya.
 pehle saptaah main mahaj das cinemagharon se is film main teen lakh pachaas hajaar dollar kii kamai kii. duusare saptaah main jab battis cinemagharon main ye film relies kii gai to film ne nau lakh santalis hajaar dollar kii kamai kii. film kaa zyaadaatar prachaar logon ne ek duusare se kahkar kiya. is saal ke janvari maheene main ye film chaudaa sau gyaarah cinemagharon tak pahunch gai. atthis janvari 2009 tak yah film akele america main kul paanch karod atthhattar lakh unahattar hajaar pantalis dollar kii kamai kar chuki he. puri duniya main isaki kamai kaa aankada aath karod tirasth lakh, bees hajaar ek sau nau rupee tak ja pahunchaa he.
 britain main yah film nau janvari 2009 ko relies hui. duusare hi saptaah main isane box offis par kirtiman sthapit kar diya. duusare saptaah main film dekhne waalon kii sankhya main santalis pratishat kii badhotaree hui. yah ab tak kii sabase badi vruddhi he. yah vruddhi film ko chaar golden globe or gyaarah bafta puraskaron ke milane ke baad hui. slamdog ke relies hone ke maatr gyaarah dinon main is film ne yahaan iksth lakh dollar kii kamai kii. kuch milakar is film ne yahaan bees million dollar kii kamai kii.
 bharat main is film kaa premier baaise july 2009 ko hua, jisamen film industry kii nami-giraami hasti vahaan maujuud thi. bharat main film ke mul sanskaran ke saath-saath dab sanskaran bhi relies hua. 23 janvari ko puure bharat main film kii 351 print relies kii gai. pehle saptaah main isane baaise lakh dollar kii kamai kii. pehle saptaah main cinemagharon kii pachchis pratishat siten bhari to duusari saptaah pachaas pratishat. haalanki bhartiya filmon kii lihaaj se ise box offis par safal nahin mana ja saktaa he, lekin fox film ne bharat main is film ne ab tak sabase zyada kamai kii. kamai ke maamle main isane fox kii filmein spidar main-3 aup casino-royal ko bhi peeche chhod diya. box offis par film kii safalataa ko lekar bhartiya filmkaaron kaa kahana he ki bharat main zyaadaatar log film slamdog kaa matlab bhi nahin samajhate he, yahi is film ke saath dikkat he. duusari ye ki anil kapur ko chhodkar is film main koi janaa mana kalakaar nahin he. teesri ye ki jhuggi jhopadi main rahane vaala ladkaa angreji bolta he ye baat kisi ko hajam nahin hua. haalanki film kaa hindi sanskaran kaaphi safal rahaa he.
 aalochakon ne slamdog ko mul rup se videshi film qaraar diya. roten tomatose ne film ko sau main se chauraanve ank diya. vahiin movie city news ne saal kii teesri badi film bataaya. chicago san tins ne film ko four star qaraar diya. uski samiksha kuch is prakaar thi, saans rokanevaali, uttejnaa bhar dene vaali kahani, dil ko dahala dene vaali. waal street jarnal ne is film pehali vaishvik masterpis qaraar diya he.
 bharat main is film par vyapak or mili juli pratikriya dekhne ko mili. film samikshakon ne ise khule dil sweekaar kiya he. times of india main nikhat kazmi ne likhaa he, pari katha kii tarah, jisamen thodaa romaanch bhi he, saath hi kalakaal kii antardrushti bhi. ve film ke aalochakon kii aalochana karte hue likhte hai ki dharabi ird-gird ke jivan par vritchitr banane ko koi matlab nahin he. indiatimes main renuka kahati he ki yah film sachmuch main bhartiya film he. ve aage kahati he ki yah mumbai kii jindagi par aadhaarit or yaheen bani ab tak sarvshereshth filmon main se ek he.
 duusari ore, film sameekshak, gautam bhaskaran kehete hai ki is film main kuch bhi bhartiya nahin he. unhone is film ko chhichhlaa, samvedanheen qaraar diya. prasiddh film sameekshak, subhash ke jha ise atimahatvakankshi, magar niraashajanak film bataate hai. ve kehete hai ki jis patakatha par yah film bani he, us katha par mira nair salaam bambe or sathyajith raay apu triloji bana chuke hai. bibisi is film par kahata he ki yah bhartiya filmon kii nakal he. bibisi salaah detaa he ki agar aap mumbai kii sachai dekhnaa chaahate hai to uthaa laaiye ramgopal verma kii satya kii dividi.
 abhinayta amir khan ne kaha ki unhen nahin lagata he ki yah bhartiya film he. aamir ne kaha ki sar richard atinboro kii gandhi sahi myanon main ekmaatr bhartiya film thi. unhone kaha ki slamdog bharat ke bare main he, lekin bhartiya film nahin he. hamen aashaa he ki yah film auskar main acha karegi. hamen nahin lagata he ki yahaan deshi yaa videshi se kuch lenaa-dena he. filmkaar priyadarshan kehete hai ki yah bhartiya vyavsaayik cinema kii tarah he. chunki videshi log hamen ganda, shoshit dekhnaa pasand karte hai, isamen mumbai kii khubsuurati kahaan he.
 slamdog milionair ne san 2008-09 main kai puraskaar jite jisamen pratishtit auskar shaamil he. 22 farvari 2009 ko sampann 81wein auskar puraskaar samaaroh main is film ko nimnlikhit shreniyon main puraskaar praapt hue:
 slamdog ke liye sangeet diya he e aar rahamaan ne. is film ke liye rahamaan ko 2009 kaa golden globe best original score award mila he. rahamaan ko auskar ke teen virgon main bhi namankit kiya gaya he. vahiin gulzaar ko jai ho ke liye auskar main namankit kiya gaya he.
 chhiyaasiven golden globe aword kii ghoshnaa ke baad, chicago film samalochakon ne danni boil ke saath sah-nirdeshak lavalin tandon ko bhi sarvshereshth nirdeshak kaa puraskaar dene ke liye online andolan chalaaya. andolankarta jain lisa hatner kaa kahana he ki jab lavalin film nirmaan prakriya main shaamil hui to puraskaron main inhen darkinar kyon kiya gaya. baad main lavalin ne kaha ki ve is tarah ke andolan se sharmidagi mahasoos karti hai or unhen yah puraskaar nahin chahie.
 is film par megaster amitabh bachchan kii tippanee se bhi baari vivaad khadaa hua. amitabh kii tippanee kai myne main mahatvapurn he. chunki film kii shuruyaat main amitabh dwaara jamaal ko autograph dete dikhaaya jaataa he, amitabh hi koun banegaa karodpati ke sanchaalak the. teraa janvari 2009 ko amitabh ne apane blog par film ke kuch hisse par baari aitraaj jataayaa. amitabh ne kaha, duniya main kahaan garibi, mukhalisi nahin he, kya viksit deshon ke log garib nahin he, to phir vikasshil bharat kii garibi ko majaak kyon banaaya jaataa he. aage unhone kaha ki ek bhartiya kii kitaab par ek videshi ne film banaayi isliye is film ko golden globe mil jaataa he, agar kisi videshi kii ye film nahin hoti to ise yah puraskaar nahin miltaa. amitabh kii is tippanee par baari vivaad hua. baad main amitabh ne apni tippanee par safai bhi di.
 film ke relies hone ke baad isaki vyapak aalochana hua. kai logon ne film ke khilaaf court main janhit yachika bhi daayar kii. film par desh kii garibi ko videshi najariye se dekhne or dikhaane kaa aarope lagaaya gaya. slam-dwelors velfare group ne film ke sangeetkaar e aar rahamaan or abhinayta anil kapur ke khilaaf manahani kaa daawa bhi thoka. in par aarope lagaaya gaya ki film main jhuggi-jhopadi main rahanewaalon ko galat tareeke se dikhaaya gaya, jo maanavadhikaar kaa ulanghan he. film main slamdog shabd ke istemaal par bhi aitraaj jataayaa gaya. saamaajik kaaryarta nicholas almaida ne nijee phaayde ke liye garibon ke shoshan ke khilaaf virodh pradarshan kiya. unhone slamdog shabd ko garibon ke liye apmanjanak bataaya.is tarah ke pradarshan desh ke duusare bhaagon main bhi hua. hindu jan jagriti samiti ne film main ram ko dikhaane par aitraaj jataayaa.
 slamdog kii safalataa ke baad filmkaar maalamaal ho gaye. laagat se das guna se bhi zyada paisa kamaaya. lekin is film ke bal kalakaar aaj bhi usee slam main rahete hai, jahaan ve pehle rahete the. jaanakar aashcharya hota he ki film ke in bal kalakaaron ko mahaj kuch rupayon par film main kaam karaayaa gaya. film main rubina ali or ahruddin ismail ko ek aam majdoor se mahaj teen guni mazdooree di gai. ismail ke ghar ko sthaneey adhikariyon ne gira diya or wo ab platic ke tent main rahata he. ismail tibi se gast he. is baat to nirdeshak boil ne bhi mana or rubina-ismail ke liye ek trust banane kii baat bhi kahi, lekin trust main kitna paisa diya gaya, kisi ko nahin maaloom.
