 jis samay bharat main bhagwaan mahavir or buddha dharm ke sambadh main nae vichaar rakh rahen the, china main bhi ek sudhaarak kaa janm hua, jiskaa naam kanceyushious tha. us samay china main jhou rajvansh kaa basant or sharad kaal chal rahaa tha. samay ke saath jhou rajvansh kii shakti shithil padane ke kaaran china main bahut se rajya kaayam ho gayi, jo sadaa aapas main ladate rahete the, jise jhagadate rajyon kaa kaal kaha jane laga. atah china kii praja bahut hi ksht jhel rahi thi. aise samay main china vaasiyon ko naitikta kaa paath padhaane hetu mahatma kanceyucious kaa aavirbhaav hua.
 inkaa janm isa messiah ke janm se kareeb 550 varsh pehle china ke shandong pradesh main hua tha. bachapan main hi unke pita kii mrityu ho gai. unke gyaan kii aakanksha aseem thi. bahut adhik ksht karke unhen gyaan arjan karnaa padaa tha. 17 varsh kii umr main unhen ek sarkari naukari mili. kuch hi varshon ke baad sarkari naukari chhodkar ve shikshan kaary main lag gayi. ghar main hi ek vidhyalay kholkar unhone vidhyaarthiyon ko shiksha dena prarambh kiya. ve maukhik rup se vidhyaarthiyon ko itihaas, kavy or nitishastra kii shiksha dete the. unhone kavy, itihaas, sangeet or nitishastra par kai pustakon kii rachana kii.
 53 varsh kii umr main lu rajya main ek shahar ke ve shashankarta tathaa baad main ve mantri pad par niyukt hue. mantri hone ke naate inhone dand ke badale manushya ke charitra sudhaar par bal diya. kanceyucious ne apane shishyon ko satya, prem or nyaay kaa sandesh diya. ve sadachaar par adhik bal dete the. ve logon ko vinayi, paropkaaree, guni or charitravaan banane kii prerana dete the. ve bado env purvajon ko aadar-sammaan karne ke liye kehete the. ve kehete the ki dusron ke saath vaisaa vartav na karo jaisaa tum swany apane saath nahin karnaa chaahate ho.
 kanceyucious ek sudhaarak the, dharm prachaarak nahin. unhone ishwar ke bare main koi upadesh nahin diya, parantu phir bhi baad main log unhen dharmik guru maanane lage. inaki mrityu 480 i. pus. main ho gai thi. kanceyucious ke samaaj sudhaarak upadeshon ke kaaran chini samaaj main ek sthirataa aayi. kanceyucious kaa darshan shaastra aaj bhi chini shiksha ke liye path pradarshak bana hua he.
 kanfushas ne kabhi bhi apane vichaaron ko likhit rup dena aavashyak nahin samajha. uskaa mat tha ki vah vichaaron kaa vaahak ho saktaa he, unka srashta nahin. vah puraatatv kaa upaask tha, kayonki uskaa vichaar tha ki usee ke madhyam se yatharth gyaan praapt praapt ho saktaa he. uskaa kahana tha ki manushya ko uske samast kaaryakalapon ke liye niyam apane andar hi praapt ho sakate hai. na keval vyakti ke liye varan sampurna samaaj ke sudhaar or sahi vikaas ke niyam or swaroop pracheen mahatmaon ke shabdon evam kaarysheleyon main praapt ho sakate hai. kanfushas ne koi aisa lekh nahin choda jisamen uske dwaara pratipaadit naitik evam saamaajik vyavastha ke siddhanton kaa nirupan ho. kintu uske pautra tje sje dwaara likhit 'ausat kaa siddhant' or uske shishy tsong sin dwaara likhit 'mahan shiksha' naamak pustakon main tatsambandhi samast suchnaayen praapt hoti hai. 'basant or patjhad' naamak ek granth, jise lu kaa itivrutt bhi kehete hai, kanfushas kaa likhaa hua bataaya jaataa he. yah samoochee kriti praapt he or yadhyapi bahut choti he tathaapi china ke sankshipt itihaason ke liye adarsh maani jaati he.
 kanfushas ke shishyon kii sankhya sab milakar praaia: 3,000 tak pahunch gai thi, kintu unamem se 75 ke lagbhag hi ucch koti ke pratibhashali vidvan the. uske param priy shishy uske paas hi rahaa karte the. ve uske aasapaas shraddhapurvak uthte-baithte the or uske aacharan kii sookshm visheshtaon par dhyaan diya karte the tathaa uske mukh se nikali vaani ke prayek shabd ko hridyangam kar lete or usapar manan karte the. ve usase pracheen itihaas, kavy tathaa desh kii samjik prathaon kaa adhyayan karte the.
 kanfushas kaa kahana tha ki kisi desh main acha shashan or shanti tabhi sthapit ho sakati he jab shaasha, mantri tathaa janata kaa prayek vyakti apane sthaan par uchit kartavyon kaa paalan karata rahe. shaasha ko sahi artho main shaasha hona chahie, mantri ko sahi artho main mantri hona chahie. kanfushas se ek baar poocha gaya ki yadi use kisi pradesh ke shashansutra ke sanchaalan kaa bhaar saunpa jaae to vah sabase pehla koun sa mahatvapurn kaary karegaa. iske liye uskaa uttar thaâ€“ 'naamon main sudhaar'. iskaa aashay yah tha ki jo jis naam ke pad par pratishthit ho use us pad se sanlagn sabhi kartavyon kaa vidhiwat paalan karnaa chahie jisase uskaa vah naam sarthak ho. use udhaaharan or adarsh kii shakti main purna vishwaas tha. uskaa vishwaas tha ki adarsh vyakti apane sadacharan se jo udhaaharan prastut karte hai, aam janata unke saamne nishchay hi jhuk jaati he. yadi kisi desh ke shaasha ko iskaa bhalee bhanti gyaan kara diya jaae ki use shashan kaary chalaane main kya karnaa chahie or kis prakaar karnaa chahie to nishchay hi vah apana udhaaharan prastut karke aam janata ke aacharan main sudhaar kar saktaa he or apane rajya ko sukhi, samrudh evam sampann bana saktaa he. isi vishwaas ke bal par kanfushas ne ghoshnaa kii thi ki yadi koi shaasha 12 maheene ke liye use apana mukhya paramarshdaata bana le to vah bahut kuch karke dikhaa saktaa he or yadi use teen varsh kaa samay diya jaae to vah apane aadarsho or aashaaon ko moort rup pradaan kar saktaa he.
 kanfushas ne kabhi is baat kaa daawa nahin kiya ki use koi daivi shakti yaa ishwariya sandesh praapt hote the. vah keval is baat kaa chintan karata tha ki vyakti kya he or samaaj main uske kartavya kya hai. usne shaktipradarshan, asaadhaaran evam ammanushik shaktiyon, vidroh pravriti tathaa devi devataaon kaa zikr kabhi nahin kiya. uskaa kathan tha ki budhimatta kii baat yahi he ki prayek vyakti purna uttardayitv or eemaandaaree se apane kartavya kaa paalan kare or devi devataaon kaa aadar karte hue bhi unase alag rahe. uskaa mat tha ki jo manushya maanav kii seva nahin kar saktaa vah devi devataaon kii seva kya karegaa. use apane or dusron ke sabhi kartavyon kaa purna dhyaan tha, isiilie usne kaha tha ki bura aadmi kabhi bhi shashan karne ke yogya nahin ho saktaa, bhale hi vah kitna bhi shaktisampann ho. niyamon kaa ulanghan karanevaalon ko to shaasha dand detaa hi he, parantu use kabhi yah nahin bhoolanaa chahie ki uske sadacharan ke adarsh prastut karne kii shakti se badhkar anya koi shakti nahin he.
 kanfushas ke darshanik, saamaajik tathaa raajnneetik vichaaron par aadhaarit mat ko kanfooshivaad yaa kungaphutsiwad naam diya jaataa he. kanfushas ke matanusaar bhalaai manushya kaa swaabhaavik gun he. manushya ko yah swaabhaavik gun ishwar se praapt hua he. at: is swabhaav ke anusaar kaary karnaa ishwar kii ichha kaa aadar karnaa he or uske anusaar kaary na karnaa ishwar kii avagya karnaa he.
