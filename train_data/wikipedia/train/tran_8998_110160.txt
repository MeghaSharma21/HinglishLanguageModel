 ek shahari kinvadanti, shahari myth, yaa shahari kahani, lokkathaon kaa ek aadhunik rup he, jo kai kahaniyon se milakar banataa he or inkaa prasar karne vaale vyakti sochate/maanate hai ki yah kahaniyaan tathyon par aadhaarit hai. sabhi lokkathaon kii tarah jaruri nahin ki sabhi shahari kinvadantiyaan jhooth hon, lekin inhen aksar vikrut, atiranjit or sansaneepurn dhang se prastut kiya jaataa he. 
 apane naam ke vipareet jaruri nahin ki sabhi shahari kinvadantiyon kii prishth bhoomi shahari ho, is shabd ko sirf aadhunik kinvadantiyon ko purvaudyogic kaaleen or pracheenkaaleen kinvadantiyon se alag karne ke liye prayog kiya jaataa he. is kaaran se, samajashastri or lokkatha lekhak ise "samakaleen kinvadanti" kahana pasand karte hai. 
 shahari kinvadantiyon ko kabhi kabhi samachar vivaranon main doharaaya jaataa he, haal ke varshon main, inhe i-mail dwaara vitarit kiya jaataa he. aksar log kehete hai ki amuk ghatana unke ek 'dost ke dost' ke saath ghati thi or iskaa itnaa prasar hota he ki aaj "dost ke dost" vaakyansh kaa istemaal aamtaur par is tarah kii kisi kahani kaa vivaran dene me kiya jaataa he.
