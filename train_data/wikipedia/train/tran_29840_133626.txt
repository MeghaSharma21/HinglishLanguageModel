 
 ross 128 kanya taramandal main betaa virginis taare ke sameep sthit ek laal bouna tara he. iskaa dravyaman suraj ke dravyaman kaa keval 15% or trigya suraj kii trigya kaa 21% he. iskaa saapeksh kantimaan 11.13 he, jo kaafii dhundhala he or jise dekhne ke liye doorabeen aavashyak he. yah prithvi se lagbhag 10.89 prakashavarsh kii duuri par sthit he. iske ird-gird parikrama kar rahaa ek bahirgrah san 2017 main gyaat hua tha, jiskaa naam ross 128 bi rakhaa gaya.
 may 12, 2017 ko aresibo vedhashala main ross 128 kaa adhyayan kar rahe vaigyanikon ko kuch rahasyamay radio sanket mili. das minute ke kaal tak yah radio sanket lagbhag samayik tha or isaki aavriti ghatati ja rahi thi. july 16, 2017 ko khagoljeevvaigyanik ebel mendes ne twitor par is vicitra sanket kii pushti kari or yah bhi kaha ki aisa sanket pehle kabhi-bhi kisi laal boune se aata hua nahin dekha gaya he. lekin uske baad aisa sanket aresibo samet kisi bhi vedhashala dwaara dobaaraa nahin paaya gaya he, jis se yah ashanka hoti he ki yah us taare se nahin aayaa tha balki prithvi kii parikrama karte hue kisi kritrim upgrah se utpann hua ho saktaa he jo galati-se taare se aata hua samajha gaya.
