 panama nahar maanav nirmit ek jalmaarg athwa jalayaan nahar he jo panama main sthit he or prashanth mahaasaagar tathaa atlantic mahaasaagar ko jodatii he. is nahar kii kul lambaai 82 kimi, ausat chaudaai 90 meter, nunatam gaharaai 12 meter he. yah nahar panama sthaldamarumadhya ko katate hue nirmit he or antarrashtriya vyapaar ke pramukhatam jalmargon main se ek he. panama nahar par vartmaan main sanyukt rajya america kaa niyantran he. panama nahar jal paas yaa jal lok paddati par aadhaarit he. 
 america ke purvi or pashchimi taton ke bich kii duuri is nahar se hokar guzarane par takreeban 8000 mile ghat jaati he kyonki iske na hone kii sthiti main jalpoton ko dakshin america ke horn antareep se hokar chakkar lagaate hue janaa padataa tha. panama nahar ko paar karne main jalayanon ko 8 ghante kaa samay lagata hai.
 is nahar kaa nirmaan 14 agast 1914 ko puraa hua or 15 agast 1914 ko yah jalpoton ke avaagaman hetu khol di gai. abhi haal hi main panama nahar ke nirmaan kii 100veen barsi manaai gayi he. jab yah nahar bani thi tab isse lagbhag 1000 jalpot prativarsh guzarate the or ab sau varshon baad inaki sankhya lagbhag 42 jalpot pratidin ho chuki he.
 yah nahar apane aap main abhiyantriki kii ek badi uplabdhi or vilakshan udhaaharan bhi maani jaati he. yah nahar ek mithe pani kii gatun jhil se hokar guzarati he or chunki is jhil kaa jalastr samudratal se 26 meter upar he, isamen jalpoton ko pravesh karne ke liye teen lox kaa nirmaan kiya gaya he jinamein jalpoton ko pravesh kara kar or pani bharkar unhen pehle upar uthaaya jaataa he, taaki yah jhil se hokar guzar sake.
 in lox kii vartmaan chaudaai 35 meter he or yah samakaleen bade jalpoton ke liye paryaapt nahin he atah iske vistaar kaa project chal rahaa he jiske 2015 tak puraa hone kii ummid he.
 panama nahar ko american sosayadi of civil ejiniers ne aadhunik abhiyantriki ke saat aashcharyon main sthaan diya he.
 panama nahar ke nirmaan kii sabase pehali yojana spain ke raja or pavitra roman samrajya ke samraat charles pancham ne san 1534 main paas kii or is hetu surveykshan ke liye nirdesh jari kiye taaki spani vyapaariyon or sena ko portugaliyon se behatar jalmaarg mil sake or ve iskaa laabh uthaa saken. stratejic or vyapaarik hiton kii mahatvapoorntaa or donon nae khoje gayi mahadwipon ke madhya sthit panama sthaldamarumadhya kii kam chaudaai ke baavjood yahan vyapaarik maarg banane kaa pehla prayaas 1658 main scotland rajya dwaara kiya gaya jo ek sthal maarg tha or kharaab paryaavarniya dashaon or ucchavach kii vishmata ke kaaran ise 1700 main lagbhag chhod hi diya gaya.
 1855 main wiliam kanish naamak ejeeniyar ne sanyukt rajya america kii sarkaar ke liye kaam karte hue is ilaake kaa surveykshan kiya or report prastut kii punah 1877 armand reclas naamak francisi sainya adhikari or loosiyaan nepolian naamak ejiniyaron ne milakar nahar ke nirmaan maarg kaa surveykshan kiya jiske peeche francoisiyon dwaara suez nahar ke nirmaan kii uplabdhiyon kaa utsaah tha.
 frans dwaara yahan nahar banaae jane kaa kaary 1 janvari 1881 ko ferdinand di lessop ke netritv main shuru hua jo suez nahar kaa nirmaankarta tha.
 bhugarbhik or jalavaigyanik adhyayanon ke bina armbh kiye gayi is kaary main anya kai baadhaaen bhi aayin jinamein yahan kii asay jalwiviya dashaon or machharon kii bahutayat ke kaaran bimariyon tathaa anya durghatnaon main takreeban 22,000 karmiyon kii jaane gayin.
 antat 1889 main yah nirmaataa company diwalia ho gayi or ferdinand di lessop ke bete charles di lessop ko vittiya aniyamittaaon ke aarap main paanch varshon kii kaid ho gayi. company ko nirast kar diya gaya or kaam ruk gaya. 1894 main ek duusari company kumpany nauvelle du canal de panama bani lekin iske prayaas bhi safal nahin hue.
 baad main america sarkaar ne colombia sarkaar ke saath sandhi karte hue is kshetra kaa adhigrahan kiya or 1904 main america ejiniyaron ne kaary armbh kiya jisamen is nahar ko teen lox ke saath banane kii shuruuaat hui.
 americanyon ne kaafii aadhyayan or nivesh ke baad 1914 main ise puraa kiya. ek tarah se dekha jaay to vasco di bilboya dwaara panama damrumadhya ke paar karne ke lagbhag 400 varshon ke baad is nahar kaa nirmaan ho paaya. is project main amareeki sarkaar ne lagbhag $375,000,000 kharch kiye
 tamaam parivartanon, vivaadon or antarrashtriya vyapaar main isaki nishpaksh sthiti ko banaaye rakhane hetu lagbhag 80 kilometre lambii is nahar kaa prashasan 31 disambar 1999 ko panama ko saunp diya gaya.
 sanchaalan ke maamle main bhi yah nahar adwitiya he kyonki yah duniya kaa akelaa aisa jalmaarg he jahaan kisi bhi jahaaj kaa captain apane jahaaj kaa niyantran puri tarah panama ke sthaneey visheshgy captain ko saunp detaa he. prashanth or atlantic mahaasaagar ke bich bani is nahar se guzarane ke liye hajaaron ton baari jahaaj ko lock main pani bharkar 85 feet upar uthaaya jaataa he.
 puure lock tantra ko paar karne ke liye pehle jahaaj ko sabase nichle lock main laayaa jaataa he, phir lock ko band kar usamen shaktishaalee pampon dwaara pani bharaa jaataa he. is prakaar pani se jahaaj upar uthne lagata he. tatpashchaat baari or behad taqatvar locomotive ingine jahaaj ko parshvon se takaraane se bachaate hue khinchate hai or duusare lock main le jate hai. phir duusare lock main bhi yahi kaam duharaaya jaataa he, pani bharna, jahaaj ko kheenchna or aage badhanaa. teen lokon ke jariye upar uthne ke baad jahaaj mithe pani kii kritrim jhil, gatun jhil, se guzarate hai. duusare chor par pahunchane ke baad jahaajon ko phir isi prakriya ke dwaara 85 feet neeche le jaakar mahaasaagar main utaar diya jaataa he.
 yahan yatayaat prabandhan ke liye purnataya computarikrut system laga hua he jisase is nahar se guzarane vaale jalpoton kaa sanchaalan suvidhajanak dhang se kiya ja sake.
 vartmaan samay main duniya bhar main vyapaar ke liye chalane vaale 5 pratishat pani ke jahaaj panama se hokar guzarate hai.
 philhal panama nahar se sirf ve hi jahaaj guzar pate hai jo 1050 feet lambaai, 110 feet chaudaai or 41.2 feet gaharaai ke bheetar aate hai. haalaanki aadhunik jahaaj aakaar main kaaphi bade ho chuke hanore isi liye yahan ek nayaa lock banaaya ja rahaa he. nahar main taiyaar kiye ja rahe nae lock 12000 contenron vaale bade jahaajon ke sies ke anuroop honge jinke chembar 1400 feet lambey, 180 feet chaude or 60 feet gahare banaae jane kii yojana he or saath hi nae lock main jalpoton ko khinchne ke liye locomotive kii jagah tagabot lagaaye jaayenge.
 panama nahar ko chaudaa karne ke kaam ko tisare set ke lock kaa project bhi kaha jaataa he. iske 2015 tak puraa ho jane par panama nahar se pehle ke mukaable zyada bade aakaar ke jahaaj guzar sakenge jisase ki is maarg kaa zyada istemaal ho sakegaa. nahar ko chaudaa karne or bade jahaajon ke liye nae lock banane kaa yah project spain or italy kii companiyon ke niyantran vaali 'grupo unidos por el kanal concortium' ke paas he. ummid he ki nae tisare set ke lock taiyaar ho jane par maarg kii kshamta doguni ho jaaegi. project ke antargat nahar ke donon siron atlantic mahaasaagar kii taraf or prashanth mahaasaagar kii taraf ek ek nae lock complex banaae jane hai. prayek main pani jamaa karne ke teen chembar honge jinaki madad se pot visthapit kiye jaaenge.
 2014 main panama nahar chalaane vaali company asipi or nahar kaa vistaar kar rahi company jiupisi ke bich vittiya aavashyaktaaon ko lekar vivaad ho gaya tha. jiupisi kaa kahana tha ki sanchaalak company ke doshapurn bhugarbheey adhyayan ke kaaran panama nahar ko chaudaa karne ke kaam main bajet ko badhaane kaa sawaal khadaa ho gaya he or pehle se paas bajet main yah kaary nahin puraa kiya ja saktaa. 
 spani company sakir ke anusaar jiupisi ne pichley hafte aupchaarik rup se asipi tak sandesh pahunchaa diya tha ki agar nirdhaarit avadhi main manjuuri nahin milti he to kaam roak diya jayega. iske liyeskir ne 1.2 arab euro atirikt dene kii maang kii or aisa na hone par kaam roak dene ki dhamkee de di thi. baad main madhyasthata ke silsile main aana pastore companiyon ke pratinidhiyon ke alaava panama ke raashtrapati ricardo martineli ko bhi utarana padaa tha or tab jaakar yah vivaad shant hua.
 isi ke saath hi yahan se guzarane vaale jalpoton or lox main pani bhare jane tathaa chode jane se gaatum jhil kii paryaavarniya gunvattta bhi prabhavit hui he. paryaavaran kaaryakartaaon ke anusaar jhil kaa pani khaaraa hota ja rahaa he or iske jalajeevon or jaivvividhta par khatra mandara rahaa he aise main nae or bade lox kaa nirmaan sthitiyon ko or bigaadega.
 panama sarkaar par yah aarope bhi lage hai ki is nahar se hone vaali aay se yahan ke nivaasiyon ke liye kuch nahin hota or aisa prathit hota he ki nahar kaa vistaar keval badi companiyon ke hiton ke liye ho rahaa he
 haal hi main china kii sahaayta se nikaragua main bhi nahar banaaye jane kii yojana he. haalaanki iske banaaye jane kaa paryaavarnavid kaafii virodh kar rahe hai or yah bhi mana ja rahaa he ki isamen kharch zyada hoga or laabh kam.
