 major dhyanchand singh bhartiya field hockey ke bhootpurv khilaadi evam captain the. bharat evam vishwa hockey ke sarvshereshth khilaaddiyon main unki ginati hoti he. ve teen baar olympic ke swarna padak jeetne vaali bhartiya hockey team ke sadsy rahe . unki janmatithi ko bharat main "rashtriya khel diwas" ke ke rup main manaaya jaataa he. unke chote bhai rup singh bhi achche hockey khilaadi the jinhone olympic main kai gol daage the.
 unhen hockey kaa jaadugar hi kaha jaataa he. unhone apane khel jivan main 1000 se adhik gol daage. jab wo maidan main khilne ko utarate the to gend maanon unki hockey stick se chipak si jaati thi. unhen 1956 main bharat ke pratishthit naagarik sammaan padmabhushan se sammanit kiya gaya tha. iske alaava bahut se sanghathan or prasiddh log samay-samay par unhe 'bharataratna' se sammanit karne kii maang karte rahe hai kintu ab kendra main bhartiya janata party kii sarkaar hone se unhe yah sammaan pradaan kiye jane kii sambhaavna bahut bad gayi he.
 major dhyanchand kaa janm 29 agast san 1905 i. ko elahabaad me hua tha. unke balya-jivan main khiladeepan ke koi vishesh lakshan dikhaai nahin dete the. isliye kaha ja saktaa he ki hockey ke khel kii pratibha janmajaat nahin thi, balki unhone satat sadhana, abhyaas, lagan, sangharsh or sankalp ke sahare yah pratishtha arjeet kii thi. saadhaaran shiksha praapt karne ke baad 16 varsh kii avasthaa main 1922 i. main dilli main pratham brahman regiment main sena main ek saadhaaran sipaahi kii haisiyat se bharti ho gaye. jab 'first brahman regiment' main bharti hue us samay tak unke man main hockey ke prati koi vishesh dilchaspee yaa ruchi nahin thi. dhyanchand ko hockey khilne ke liye prerit karne kaa shrey regiment ke ek soobedaar major tiwari ko he. major tiwari swany bhi premi or khilaadi the. unki dekh-rekh main dhyanchand hockey khilne lage dekhte hi dekhte vah duniya ke ek mahaan khilaadi ban gaye.san 1927 i. main lans nayak bana die gaye. san 1932 i. main los anjals jane par nayak niyukt hue. san 1937 i. main jab bhartiya haaki dal ke captain the to unhen soobedaar bana diya gaya. jab dwitiya mahayuddh prarambh hua to san 1943 i. main 'leftinent' niyukt hue or bharat ke swatantra hone par san 1948 i. main captain bana die gaye. keval hockey ke khel ke kaaran hi sena main unki padonnati hoti gai. 1938 main unhen 'vysarai kaa kamishan' mila or ve soobedaar ban gaye. uske baad ek ke baad ek duusare soobedaar, leftinent or captain banate chale gaye. baad main unhen major bana diya gaya.
 dhyanchand ko footbal main pele or cricket main breadman ke samatuly mana jaataa he. gend is kadar unki stick se chipki rahati ki pratidwandvi khilaadi ko aksar ashanka hoti ki vah jaadui stick se khel rahe hai. yahan tak holland main unki hockey stick main chumbak hone kii ashanka main unki stick tod kar dekhi gai. japan main dhyanchand kii hockey stick se jis tarah gend chipki rahati thi use dekh kar unki hockey stick main gond lage hone kii baat kahi gai. dhyanchand kii hockey kii kalakaari ke jitne kisse hai utane shaayad hi duniya ke kisi anya khilaadi ke babat sune gaye hon. unki hockey kii kalakaari dekhakar hockey ke mureed to vaah-vaah kah hi uthte the balki pratidwandvi team ke khilaadi bhi apni sudhabudh khokar unki kalakaari ko dekhne main mashgool ho jate the. unki kalakaari se mohit hokar hi germany ke rudolph hitler sareekhe ziddee samraat ne unhen germany ke liye khilne kii peshkash kar di thi. lekin dhyanchand ne hameshaa bharat ke liye khelnaa hi sabase bada gaurav samajha. vienna main dhyanchand kii chaar haath main chaar hockey stick liye ek murti lagaai or dikhaaya ki dhyanchand kitne jabardast khilaadi the.
 jab ye brahman regiment main the us samay major bale tiwari se, jo haaki ke shaukeen the, haaki kaa pratham paath siikhaa. san 1922 i. se san 1926 i. tak sena kii hi pratiyogitaaon main haaki khelaa karte the. dilli main hui vaarshik pratiyogita main jab inhen saraahaa gaya to inkaa hausala badha. 13 may san 1926 i. ko newjiland main pehla match khelaa tha. newjiland main 21 match khele jinamein 3 test match bhi the. in 21 maichon main se 18 jite, 2 match anirnit rahe or or ek main haare. puure maichon main inhone 192 gol banaae. unpar kul 24 gol hi hue. 27 may san 1932 i. ko srilanka main do match khele. e match main 21-0 tathaa duusare main 10-0 se vijayi rahe. san 1935 i. main bhartiya haaki dal ke newjiland ke daure par inke dal ne 49 match khele. jisamen 48 match jite or ek varsha hone ke kaaran sthagit ho gaya. antarrashtriya maichon main unhone 400 se adhik gol kiye. april, 1949 i. ko pratham koti kii haaki se sanyas le liya.
 1928 main amsterdam olympic khelon main pehali baar bhartiya team ne bhaag liya. amsterdam main khilne se pehle bhartiya team ne england main 11 match khele or vahaan dhyanchand ko vishesh safalataa praapt hui. amsterdam main bhartiya team pehle sabhi mukaable jeet gai. 17 may san 1928 i. ko austria ko 6-0, 18 may ko belgium ko 9-0, 20 may ko denmark ko 5-0, 22 may ko switzraland ko 6-0 tathaa 26 may ko final match main holland ko 3-0 se haraakar vishwa bhar main hockey ke champion ghoshit kiye gaye or 29 may ko unhen padak pradaan kiya gaya. final main do gol dhyanchand ne kiye.
 1932 main las angeles main hui olympic pratiyogitaaon main bhi dhyanchand ko team main shaamil kar liya gaya. us samay centre forward ke rup main kaafii safalataa or shoharat praapt kar chuke the. tab sena main vah 'lens-nayak' ke baad nayak ho gayi the. is daure ke dauraan bharat ne kaafii match khele. is sari yatra main dhyanchand ne 262 main se 101 gol swayan kiye. nirnaayak match main bharat ne america ko 24-1 se haraaya tha. tab ek america samachar patr ne likhaa tha ki bhartiya hockey team to purv se aayaa tufaan thi. usne apane veg se america team ke gyaarah khilaadiyon ko kuchal diya.
 1936 ke berlin olpic khelon main dhyanchand ko bhartiya team kaa captain chunaa gaya. is par unhone aashcharya prakat karte hue kaha- "mujhe zaraa bhi aashaa nahin thi ki main captain chunaa jaaounga" khayr, unhone apane is daayitv ko badi eemaandaaree ke saath nibhaayaa. apane jivan kaa avismarani sansmaran sunaate hue vah kehete hai ki 17 july ke din german team ke saath hamaare abhyaas ke liye ek pradarshnee match kaa aayojan hua. yah match berlin main khelaa gaya. ham isamen chaar ke badale ek gol se haar gaye. is haar se mujhe jo dhakka laga use main apane jite-ji nahin bhula saktaa. germany kii team kii pragati dekhakar ham sab aashcharyachakit rah gaye or hamaare kuch saathiyon ko to bhojan bhi acha nahin laga. bahut-se saathiyon ko to raat neend nahin ai. 5 agast ke din bharat kaa hungary ke saath olympic kaa pehla muqabla hua, jisamen bhartiya team ne hungary ko chaar golon se haraa diya. duusare match main, jo ki 7 agast ko khelaa gaya, bhartiya team ne japan ko 9-0 se haraaya or uske baad 12 agast ko france ko 10 golon se haraaya. 15 agast ke din bharat or german kii tiimon ke bich final muqabla tha. yadhyapi yah muqabla 14 agast ko khelaa jane vaala tha par us din itani barish hui ki maidan main pani bhar gaya or khel ko ek din ke liye sthagit kar diya gaya. abhyaas ke dauraan germany kii team ne bharat ko haraaya tha, yah baat sabhi ke man main buree tarah ghar kar gai thi. phir geele maidan or pratikul paristhitiyon ke kaaran hamaare khilaadi or bhi niraash ho gaye the. tabhi bhartiya team ke manager pankaj gupta ko ek yukti suujhi. vah khilaadiyon ko dressing room main le gaye or sahasaa unhone tirangaa jhandaa hamaare saamne rakhaa or kaha ki isaki laaj ab tumhaare haath he. sabhi khilaadiyon ne shraddhapurvak tirange ko salaam kiya or vir sainik kii tarah maidan main utar pade. bhartiya khilaadi jamkar khele or german kii team ko 8-1 se haraa diya. us din sachmuch tirange kii laaj rah gai. us samay koun jaanata tha ki 15 agast ko hi bharat kaa swatantrata diwas banegaa.
 dhyanchand ne apni karishmai hockey se german taanashaah hitler hi nahin balki mahaan cricketer don breadman ko bhi apana qaayal bana diya tha. yah bhi sanyog he ki khel jagat kii in donon mahaan hastiyon kaa janm do din ke andar par padataa he. duniya ne 27 agast ko breadman kii janmashti manaai to 29 agast ko vah dhyanchand ko naman karne ke liye taiyaar he, jise bharat main khel diwas ke rup main manaaya jaataa he. breadman haaki ke jaadugar se umr main teen saal chote the. apane-apane fan main maahir ye donon khel hastiyaan keval ek baar ek-duusare se mili the. vah 1935 kii baat he jab bhartiya team austrailia or newjiland ke daure par gai thi. tab bhartiya team ek match ke liye edilade main tha or breadman bhi vahaan match khilne ke liye aae the. breadman or dhyanchand donon tab ek-duusare se mili the. breadman ne tab hockey ke jaadugar kaa khel dekhne ke baad kaha tha ki ve is tarah se gol karte hai, jaise cricket main ran banate hai. yahi nahin breadman ko baad main jab pataa chalaa ki dhyanchand ne is daure main 48 match main kul 201 gol daage to unki tippanee thi, yah kisi hockey khilaadi ne banaae yaa ballebaaj ne. dhyanchand ne iske ek saal baad berlin olympics main hitler ko bhi apni hockey kaa qaayal bana diya tha. us samay sirf hitler hi nahin, germany ke hockey premiyon ke dilodimag par bhi ek hi naam chaaya tha or vah tha dhyanchand.
 unhen 1956 main bharat ke pratishthit naagarik sammaan padmabhushan se sammanit kiya gaya tha. dhyaan chand ko khel ke kshetra main 1956 main padam bhushan se sammanit kiya gaya tha. unka janm 29 agast 1905 elahabaad, sanyukt praant, british bharat main hua tha. unke janmdin ko bharat kaa rashtriya khel diwas ghoshit kiya gaya he. isi din khel main utkrisht pradarshan ke liye rashtriya puraskaar arjuna or dronacharya puraskaar pradaan kiye jate hai. bhartiya olympic sangh ne dhyanchand ko shatabdi kaa khilaadi ghoshit kiya tha. philhal dhyanchand ko bharat ratna dene kii maang bhi kii ja rahi he. bharat ratna ko lekar dhyanchand ke naam par ab bhi vivaad jari he.
