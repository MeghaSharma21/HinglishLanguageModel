 jaraasandh mahabharat kaaleen magadh rajya kaa naresh tha. vah bahut hi shaktishaalee raja tha or uskaa sapana chakravati samraat banane kaa tha. yadhyapi vah ek shaktishaalee raja to tha, lekin vah tha bahut krur. ajey ho k apana sapana puraa karne ke liye usne bahut se raajaaon ko apane karagaar main bandi banaakar rakhaa tha.
 vah mathura ke yaduwanshi naresh kansa kaa sasur evam param mitra tha uski dono putriyo asit evm praapit kaa vivaah kansa se hua tha. shrikrishna se kansa vadh kaa pratishodh lene ke liye usne 17 baar mathura par chadhaai kii lekin har baar use asafal hona padaa. jaraasandh shri krishna kaa param shatru or ek yoddha tha.
 jaraasandh ke pita the magadhanaresh maharaj brihadrath or unki do patraniyaan thi. vah dono hi ko ekasmaan chaahate the. bahut samay vyateet ho gaya or ve buudhe ho chale the, lekin unki koi santan nahin thi. tab ek baar unhone suna kii unke rajya main rishi chandkowshik padhaare hue hai or ve ek aam ke vriksh ke neeche virajman hai. yah sunate hi rajan ashapurna hokar rishi se milane chal die. rishi ke paas pahunch kar unhone rishi ko apana dukh kah sunaaya. raja kaa vrutant sunakar rishi ko dayaa aa gai or unhone naresh ko ek aam diya or kaha kii ise apni rani ko khilaa dena. lekin chunki unki do patniyaan thi or ve dono hi se ek samaan prem karte the, isliye unhone us aam ke baraabar tukade karke apni dono raniyon ko khilaa diya. isse dono raniyon ko aadhe-aadhe putr hue. bhay ke maare unhone un dono tukdo ko van main phikvaa diya. tabhi vahaan se jaraa naamak ek rakshasi bhi ja rahi thi. usne maans ke un donon lothdon ko dekha or usne daayan lothada daaen haath main or baayan lothada baayen haath main liya jisase vah dono tukde jud gaye. judate hi us balak ne bahut jor kii garjana kii jisase bhaybheet hokar jaraa rakshasi bhaag gai or rajbhavan main donon raniyon kii chaati se dudh utar aayaa. isiilie uskaa naam jaraasandh hua. is prakaar jaraasandh kaa janm hua.
 indraprastha nagari kaa nirmaan puraa hone ke pashchaat ek din naarad muni ne maharaj yudhisthir ko unke pita kaa yah sandesh sunaaya kii ab ve rajasuya yajna karen. is vishay par maharaj ne shrikrishna se baat kii to unhone bhi yudhisthir ko rajasuya yajna karne ke liye protsaahit kiya, lekin maharaj yudhisthir ke chakravarti samraat banane ke maarg main keval ek roda tha, magadh naresh jaraasandh, jise parrast kiye bina vah samraat nahin ban sakate the or naa hi use ranbhumi me parrast kiya ja saktaa tha. is samasya kaa samaadhaan karne ke liye shrikrishna, bhim or arjuna ke saath brahmanon kaa bhesh banaakar magadh kii ore chal die. vahaan pahunch kar jaraasandh ne unhen brahman samajhakar kuch maang lene ke liye kaha lakin us samay brahman bheshadhari shrikrishna ne kaha kii abhi unke dono mitron kaa maun vrath he jo ardh raatri main samaapt hoga. tab jaraasandh ne ardh raatri tab hi aane kaa vachan diya or unhen brahman kaksh me tehraaya.
 tab ardharatri main vah aayaa lekin use un teenon par kuch andeh hua kii ve brahman nahin he kayoki ve sharir se kshatriya jaise lag rahe the usne apane andeh ko prakat kiya or unhe unke vaastavik rup main aane ko kaha evm unhe pahchaan liya. tab shrikrishna kii khari-khoti sunne ke baad use krodh aa gaya or usne kaha kii unhen jo bhi chahie ve maang le or yahan se chale jaaen. tab unhone brahman bhesh main hi jaraasandh ko mallayuddh karne ke liye kaha or phir apana vaastavik parichay diya. jaraasamgh ek vir yodha tha isliye usne mall yuddh ke liye bhim ko hi chunaa.
 tab agle usne bhim ke saath mallbhumi main mall yuddh kiya. yah yuddh lagbhag 28 dino tak chalata rahaa lekin jitani baar bhimsen uske do tukade karte vah phir se jud jaataa. is par shrikrishna ne ghaas kii ek tandi kii sahaayta se bhim ko sanket kiya kii is baar vah uske tukade kar ke donon tukade alag-alag disha main phenke. tab bhim ne vaisaa hi kiya or is prakaar jaraasandh kaa vadh hua. 
 tab uskaa vadh karke un teenon ne uske bandigrih main band sabhi 86 raajaaon ko mukt kiya or shrikrishna ne jaraasandh ke putr sahadev ko raja banaaya. sahadev ne aage chalakar ke mahabharat ke yudh me pandwo kaa saath diya.
