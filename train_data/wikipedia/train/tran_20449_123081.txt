 soharai kala ek adivasee kala he. iskaa prachlan hazaribagh jile ke baadam kshetra main aaj se kai varsh purv shuru hua tha. is kshetra ke isko pahadiyon kii gufaaon main aaj bhi is kala ke namoonay dekhe ja sakate hai. kaha jaataa he ki baadam raajaaon ne is kala ko kaaphi protsaahit kiya tha. jisaki vajah se yah kala gufaaon kii deevaaron se nikalakar gharon kii deevaaron main apana sthaan bana paane main safal hui thi.
 jharkhandi samskruti main soharai kala kaa mahatv sadiyon se rahaa he. badalte parivesh main kathith aadhuniktaa ke naam par logon kaa durbhagyavash is kala ke prati upekshabhaav iske astitv par sankat banakar aa khadaa hua he. rajya ke adivasee bahul kshetron main soharai parv ke dauraan desaj dudhi maati se saje gharon kii deevaaron par mahilaon ke haathon ke hunar ab bamushkil se dekhne ko milte hai. ab dudhi maati kii jagah chooney ne le lee he.
 us samay aisa koi ghar nahin tha jahaan kii mahilaayein is kala se apane gharon-deevaaron ko sajaana nahin jaanati hon. aaj sthiti badal chuki he. ab to iske kalakaar or ise jaananevaale logon kii sankhya ginati main rah gayi he. aise gine-chune naamon main se ek naam he rukmani devi kaa. hazaribagh jile ke badakagaanv prakhand kii rahanevaali rukmani kahati he ki yah kala maine apni maa se sikhi thi or maa ne apni maa se. vah batalaati he ki aaj is kala ko siikhnaa to dur, log ise jaanate tak nahin hai.
 bakaul rukmani adivasee samskruti main is kala kaa mahatv jivan main unnati se lagaaya gaya tha, tabhi iskaa upyog deepawali or shaadi-vivaah jaise avasaron par kiya jaataa tha. jisase ki dhan or vansh donon kii vruddhi ho sake. rukmani bataati he ki is kala ke peeche ek itihaas chipa he. jise adhikansh log jaanate tak nahin hai.
 vah bataati hai ki baadam raaj main jab kisi yuvaraj kaa vivaah hota tha or jis kamare main yuvaraj apni navvivaahita se pehali baar miltaa tha us kamare kii deevaaron par yaadgaar ke liye kuch chinh ankit kiye jate the. ye chinh zyaadaatar safed mitti, laal mitti, kaali mitti yaa gobar se banaaye jate the. is kala main kuch lipi kaa bhi istemaal kiya jaataa tha jise vruddhi mantra kehete the.
 baad ke dinon main is lipi kii jagah kalakritiyon ne le lee. jisamen phool, pattiyaan evam prakruti se judi chijen shaamil hone lageen. kalantar main in chinhon ko soharai yaa kohbar kala ke rup main janaa jane laga. dhire-dhire yah kala raajaaon ke gharon se nikalakar puure samaaj main fail gayi. raajaaon ne bhi is vruddhi kala ko ghar-ghar tak pahunchane main kaaphi madad kii. par aaj madad to dur is saanskrithik dharohar ke sangrakshan ke liye bhi koi aage nahin aata.
 aise main shaayad is kala ko gumnami kii gufaaon main lupt hone se koi nahin bachaa paayegaa or aanevaali peediyaan soharai ko itihaas ke pannon main hi dhundha karengi.
