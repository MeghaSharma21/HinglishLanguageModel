 despasito yaa despasito porto rico ke gayak lui fonsi tathaa raper daddy yanki dwaara unki aagaamee studio album se ek ekal spanish geet he. 12 janvari 2017 ko, universal music latin ne "despasito" or uske mujeec video ko jari kiya, jisamen donon kalakaar porto rico ke old saan juaan ke laa parla kshetra main, or sthaneey baar laa phactoria main geet kaa pradarshan karte dikhte hai. is geet ko fonsi, erika ander, or daddy yanki ne likhaa he, or maurisio rengpho tathaa andress torres dwaara iskaa sangeet nirmit kiya gaya he. 17 april 2017 ko canadai gayak justin bibar ke saath geet kaa ek rimix sanskaran release kiya gaya, jisane kai deshon main, khaskar angreji bhashi kshetron main geet ke pradarshan main sudhaar karne main madad kii.
 pop-regeton style kaa yah geet vyavsaayik rup se fonsi or daddy yaaki kaa sabase safal ekal geet bana. yah geet 47 deshon ke sangeet chart main sheersh par rahaa, or das anya deshon ke sheersh 10 main isane jagah banaayi. 1996 main "maakarina " ke baad "billboard hot 100" ke sheersh par pahunchne vaala yah pehla spanish geet he. 42 hafton tak "billboard hot latin sangs" chart ke sheersh par rahaa yah geet is suchi main sabase lambey samay tak sheersh par rahaa he. agast 2017 main utyub par teen arab vyuj tak pahonchte hi yah ab tak kaa sabase zyada dekha gaya geet ban gaya. iske atirikt site par teen or chaar arab vyuj tak pahunchane vaala bhi yah pehla video he. yah gaanaa 27 deshon main 2017 ke do sarvshereshth ekal geeton main se ek tha.
 "despasito" ko sangeet aalochakon se anukool samikshaayen praapt hui, jinhone iske latin or urban sangeet ke fusion, or isaki gatishiltaa kii saraahna kii. ise 18wein vaarshik latin grami puraskaron main ricard of da year, song of da year, best urban fusion/parformens, or best short form mujeec video ke puraskaar praapt hue. iske atirikt is geet ke rimix sanskaran ko bhi 60wein grami puraskaron main ricard of da year, song of da year or sarvshereshth pop duo/group pradarshan ke liye namankit kiya gaya. 2017 main, "despasito" ko billboard dwaara har samay ke paanchaven sarvshereshth latin geet kaa darja diya gaya tha or yah time, billboard or rolling stone patrikaon kii varsh ke sheersh das geeton kii suchi main tha.
 do saal tak bina kisi nae sangeet ko release kiye, lui fonsi "ek mjedaar geet bananaa chaahate the, jisamen latin abha ho, or jise sunakar log nrity karne ko majaboor ho jaaen." geet ke bol san 2015 ke ant main fonsi ke ghar main likhe gaye, jab unhone apni nai album ke liye ek "swinging geet" record karne kii ichha vyakt kii. panamai gayika or geetkaar erika ander, jo ek latin gremi award-vijeta hai, miami main lui fonsi ke ghar gai, jahaan fonsi ne unhen kaha ki vah "despasito" naamak ek geet likhane ke bare main soch rahe hai." fonsi ne "vamos aa hakrlo en oona playa in porto rico" linon ko gaaya, jiske jawaab main ander ne "hasta le las olas griten ai bandito" kaha or phir ve baaki kaa gaanaa banane lage. geet ko kshetreey dhwani nahin dene ke liye baad main porto rico vaali line ko geet ke ant main sthanantarit kar diya gaya or phir unhone video kii kahani likhnaa shuru kar diya.
 fonsi pehle ise ek kambia or pop geet ke rup main likhnaa chaahate the, lekin baad main unhone ise "urban injection" dene par vichaar karnaa shuru kiya or whatsap ke madhyam se regeton kalakaar daddy yanki se sampark kiya, jo fonci ke geet kaa demo sunne ke baad saath kaam karne par sahamat ho gaye. "despasito" se pehle, fonsi or daddy yanki ne "una opertunidad" par ek saath kaam kiya tha, jo 2010 main digital release kiya gaya tha. daddy yanki ne apni kavita or post-kores likhaa, jise unhone apane pita ke bare main sochate hue likhaa, jab vah apane ghar main bongo baja rahe the. un donon ne yah geet 2016 main miami main record kiya. geet kaa nirmaan maurisio rengifo or andress torres ne kiya he. rengifo ko purv colibyan pop jodi kaili and el dandi ke sadsy ke rup main janaa jaataa he or torres ko pramukh latin kalakaron jaise david bisbal, thelia or riki martin ke saath kaam karne ke liye janaa jaataa he.
 multah, louis fonsi ne "despasito" kaa demo banane ke baad apane album ke anya geeton par dhyaan kendrit kiya. apane nirmaataaon ko geet dikhaane ke baad unhone or fonsi ne "despasito" par dhyaan kendrit karnaa shuru kiya, or anya kaaryon ko alag chhodane kaa faisla kiya. fonsi ne kaha ki donon daddy yaaki or vah antim geet sunne ke baad aashcharyachakit the, kyonki yah "shaktishaalee, taaja or alag" lag rahaa tha. lui fonsi ne yah bhi kaha ki vah ise regeton geet nahin maanate, lekin lagata he ki "isamen regeton kii urja or halaki urban beats hai." saath saath hi unhone yah bhi pushti kii ki daddy yanki kaa kaam geet ke liye ek plus tha kyonki geet ko "us visphot kii aavashyaktaa thi jo keval vah geet main laa saktaa tha." ander ne kaha ki geet "kai parivartanon se gujara" jab tak fonsi ko vah nahin mila, "jo vah chaahate the."
 fonsi ne kaha ki unhone "despasito" ko ek nrity yogya geet isliye banaaya kyonki "latin ke logon ko khush rahane ke liye janaa jaataa he" or vah ullaspurn sangeet kii jarurat mahasoos karte hai. unhone kaha ki geet kii lay main "urban anubhav" ek prakaar he jo " andar or baahar saans lete hai" or yah "party kaa ek paryaay he." unke anusaar, "despasito" ek bahut melodic geet he, jo kai anya sangeet shaileyon ko acchhee tarah se anukulit kar saktaa he. april 2017 main billboard patrika ke saath ek saakshaatkaar main, erika ander ne kaha ki unka geet se "ek vishesh sambandh bana" or daddy yanki ke saath sahyog "ek mahaan vichaar tha." usne yah bhi kaha ki geet kii kaamuk prakruti ke kaaran, unhen "ek acha geet ke liye zimmedaar hona zaruri he" or fonsi ke liye likhte samay unka drushtikon "achche vichaaron ke saath baaten kaise kahen" kaa dhyaan rakhana tha. 2017 billboard latin sangeet sammelan ke dauraan, america-porto rikan gayak or geetkaar niki jam ne bataaya ki "despasito" ke mul sanskaran main daddy yanki ke sthaan par vah the.
 universal music latin dwaara 13 janvari 2017 ko "despasito" digital downlod ke liye uplabdh karaayaa gaya tha. sidi par ise 30 april 2017 ko europe main mul or pop sanskaran sahit 2-trek single ke rup main jari kiya gaya. kuch sangeet prakashnon kaa maananaa ​​he ki is geet kii safalataa pramukhtah niki jam, thilia, enrik iglasius, carlos vivs, riki martin or shakira jaise kalakaaron dwaara latin pop or urban sangeet ke sangyojan kii pravriti se prabhavit thi. is pravriti ko fonsi ne "nayaa pop" naam diya, jabaki aidar ne kaha, "is tarah ke fuzan to har koi kar rahaa he."
 geet ko samikshakon se bhi sakaaratmak pratikriyaayein praapt hui. eexs ke doris irizarari ne "latin lay" or urban sangeet ke fusion kii saraahna kii, or ise "maarmik" kahkar varnit kiya. dance-charts jarnal ke sebstian varkeke ne kaha ki "ek saadhaaran 4/4 kii lay, spanish guitar, shuruyaat se base kaa prayog, or louis fonsi kii behtareen awaz akele hi is geet ko hit kar paane ke liye paryaapt the." aage unhone kaha ki "despasito" main duniya tak pahunchane vaala jaadu he" or yah "danceflor or radio, donon par saamaan rup se kaam karata he." da mujeec univers ke bady ihan ne ise "sankramak dhun" bataaya, or kaha ki iskaa sangeet video bahut lokapriy ho gaya kyonki yah "latin sangeet vyavsaay ke do sabase bade sitaron dwaara banaaya gaya mahaan sangeet he." i! news kii dyna marti ne kaha ki " nrity na karnaa lagbhag asambhav he." antata patrika ke caroline psoriano ne geet kii beet ko "kaaphi sexi or aakarshak" bataaya, or geet ko "manoram" ke rup main paribhaashit kiya. rolling stone patrika ke britaini spanos ne ise aakarshak, sexi or dilkash bataaya. billboard ke lila cobo ne "despasito" ko ek "mahaan pop geet" kaha, or iske purv-kores or kores kii "nirvivaad taatkaalik kshamta" par prakaash daalaa. cobo ne yah bhi kaha ki "is romantic latin pop geet main regeton beet, ekadam shararti bol, ek samakaleen rap, or ek anoothaa kores he, jise kai sthitiyon main mahasoos kiya ja saktaa he."
 mediumas culture ke robert jofred ne apni samiksha main kaha ki geet main " kuch dilachasp ho rahaa he" or isaki isaki sanrachana or visheshtaon ke aadhaar par ise latin-america geet ke rup main vargeekrut kiya ja saktaa he. unhone ek nylon-string guitar kii bajaay flamenko-style kii dhun bajaane ke liye ek steel-string guitar kaa upyog karne par bhi jor daalaa, or ise "puraani sangeet style par ek aadhunik drushtikon" kaha. joored ne yah bhi kaha ki "despasito" ek "mahaan geet" isliye bhi he kyonki "yah bahut hi sookshm tareeke se dashakon kii parampara ko hawa main phenk detaa he." rimixing rigaten kii lekhak, petra revera-reedau ne kaha ki vah is geet ko "vastav main pasand karti he" or yah "super aakarshak" he. usne yah bhi kaha ki yah geet dikhaata he ki "regeton vastav main kabhi gaya hi nahin tha" or is geet kii safalataa " sachmuch utsahit karti he ki yah dekhne ke liye ki aage or kya-kya ho saktaa he." time patrika ke risa brunar ne geet ko "regeton grouves ke saath joda gaya ek sankramak latin sangeet" or "ek anuthi nrity dhun" ke rup main varnit kiya.
 spanish record nirmaataa nahaum garsia ne kaha ki yah geet "bahut acchhee tarah se banaaya gaya he", pehali baar louis fonsi shabd "despasito" kaa prayog karata he, tab "jis tarah se taal kores se pehle tut jaataa he vah vishisht he." unhone aage samajhaayaa ki "mastishk ko pataa chalata he ki lay tut gai he, or yah turant apni chhap chodta he", or daawa kiya ki yah "chaal" bahut aam nahin he "or pop sangeet main bahut kam prayog hoti he." sinsinati vishvavidhyalay ke bijness skool main sangeetkaar or professor, james kelaaris ne vyakt kiya ki "hansmukh, saral, doharaav or ek khubasurat taal hone ke kaaran" despasito main "yearwarm tatv shaamil hai." irish mirar ke joshua bairi ne haalanki geet ke bare main ek nakaaratmak raay di, or unhone iske bolon ko yah bataate hue "bahut kathor or daraavna" kaha ki "kuch logon ko ye apmanjanak lag sakate hai."
 apni vyavsaayik safalataa ke baad "despasito" ko kai puraskaar or namakan praapt hue hai. is geet ke rimix sanskaran ko 60wein grami puraskaron main ricard of da year, song of da year or sarvshereshth pop duo/group pradarshan ke liye namankit kiya gaya. mul geet ne 18wein vaarshik latin grami puraskaron main 4 puraskaar jite: ricard of da year, song of da year, best urban fusion/parformens, or best short form mujeec video. 45wein america mujeec puraskaar main isane colaboraton of da year or fevorett pop/rock sang kaa puraskaar jeeta, or video of da year ke liye namit kiya gaya. geet ko teen latin america sangeet puraskaar or ek amtivi video mujeec award ke liye bhi namit kiya gaya tha. inke atirikt is geet ne do tin chois awards, do primios juventud or ek enaraje music award bhi jeeta.
 july 2017 main, yah khabar aayi thi ki geet kii duniya bhar main safalataa ke baad porto rico main paryatakon main 45% kii vruddhi hui he. kai tour operators ne kaha ki paryatak geet ke sangeet video kaa hawala dekar club laa phactoria or old saan juaan ke laa parlaa jile jaise sthanon main ruchi le rahe the, jo video main dikhaae gaye the.
 july 2017 main, malaysia sarkaar ke adhikariyon ne bataaya ki saarvajanik shikayaton ke parinamswaroop sarkaar ke swaamitv vaale prasaaran steshnon par prasaaran ke liye "despasito" par pratibandh laga diya gaya tha. sarkari mantriyon ne kaha ki yah geet islamic nahin hai, or geet ke bol "sunne yogya nahin" the.
