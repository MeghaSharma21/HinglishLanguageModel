 pandy rajvansh pracheen bharat kaa ek rajvansh tha. isane bharat main 560 se 1300 i tak raaj kiya.
 tamil pradesh kaa itihaas prarambh se hi mukhya rup se teen rajwanshon kaa itihaas rahaa he- chol, cher or, pandya. inamen se pandya rajvansh kaa adhikaar is pradesh ke dakshini purvi chor par tha. uttar main pandya rajya puthukkattai rajya tak failaa tha; vallaru nadi isaki uttari seemaa thi. saadharantaya dakshini travnakor or vartmaan tinnevali, madura tathaa ramnaad jile hi isamen sammilit the. padyon kii rajdhani kaa naam 'madura' uttar bharat sthit mathura ke anukaran par tha jo pandavon ke saath inke sabandh kii parampara kii ore sanket karata he. dakshin main aaj bhi mahabharat ke yuddh ke avasar par pandyon kii sthiti kaa nirdesh karti hui anushrutiyaan he. 'mahavans' se gyaat hota he ki pandya rajya buddha ke samay main bhi bana rahaa; is granth main buddha ke parinirvana ke kuch dinon baad lanka ke rajkumaar vijay or ek pandya rajkumaari ke vivaah kaa ullekh he.
 katyayan ne pandya shabd kii utpatti 'pandu' se batalaai he jisase pandavon ke saath inke sabandh kii anushruti kaa samarthan hota he. megasthaneez ke anusaar pandya desh main striyon kaa shashan tha; pandya naam hereklis kii putree pandaia ke naam par padaa jis uske pita ne 500 hathi, 4000 ghudsavaar or 1,30,000 paidal sena ke saath sudur dakshin kaa rajya diya jahaan ke 365 gaanvon ke log kram se use pati din uphaar dete the. arthshaastra main pandyakwat ke moti or mathura ke sooti vastron kaa ullekh he. ashok ke duusare or 13wein shilabhilekh main pandyon kaa naam dakshin ke padosi rajya ke rup main aata he; ashok ne yahan manushyon or pashuon kii chikitsa kaa prabandh karaayaa, aavashyak aushadhiyon ke utpaadan kii vyavastha karai or 'dhamm' kii shiksha ke liye apane doot bheje. kaling naresh kharbel ke pandya raaj se mukta, mani or ratna praapt kiye the jo sambhavat: vijayoparant uphaar ke rup main the. unani lekaa strevo se pandya naresh ke dwaara 20 i.pus. main roman samrat augustus ke paas doot bhejne kii soochna milti he. periplus naam ke granth or talemi ne pindanoi or unki najdhani madaura kaa ullekh kiya he.
 tamil bhashaa ke sangam sahitya se sarvapratham kuch pracheen pandya raajaaon ke naam unke ullekhneey krityon ke sahit gyaat hote hai. inamen pehla naam nadionne kaa he kintu uskaa vyaktitv kaalpanik maaloom hota he. doosraa shaasha palshalai mudukudubhi adhik sajiv he. kaha jaataa he, usne anek yajna kiye the or vijit pradesho ke saath nirdayata kaa vyavhaar kiya tha. teesraa shaasha nedd jelin tha jiskaa virud tha 'ek arya' sena par vijay praapt karanevaala . ek choti si kavita uski rachana batalaai jaati he. pracheen pandya nareshen main sabase adhik prasiddh shaasha ek doosraa neddanjelin tha jiskaa rajyakaal 210 i. ke lagbhag tha. alp aayu main hi singhaasana par baithte hi usne apane samakaleen shaskaon ke sammilit akraman ko vifal kiya, unka chol desh main khadedakar tilaiyalanganam ke yuddh main parajeet kiya or cher naresh ko bandi banaakar karagaar main daal diya.
 chhathi shatabdi main pandya rajya par kalbhron kaa adhikaar ho gaya tha. kaddangon or uske putr marvarman arnishulamani ne kalbhron ke aadhipaty kaa ant kar pandya rajya kaa punaruddhar kiya. shendan athwa janyatvarman ne cher rajya kii vijay kii thi. kintu uski prasiddhi apane nyaay or shaury ke kaaran he. arikesari parankush marvarman ke say se pratham pandya samrajya ke gaurav kaa shriganesh hota he. pandya samrajya kaa vistaar unki paramparaagat simaaon ke baahar bhi hua. is samrajyavaadee niti ke kaaran uskaa uttar main pallvon or pashchim main keralon ke saath sangharsh hua. sambhavat: yahi anushrutiyon main varnit kun pandya naam kaa raja tha jisane sant sambadar se prabhavit hokar shaiva siddhant kii diksha lee or jainiyon ko trast kiya. kochhdaiyan randhir kii prabhutaa chol or cher rajya maanate the. usne kongudesh or mangalpuram kii bhi vijay kii tha. marvarman rajsingh pratham ne pallav naresh nadivarman mallavamall ko kai yudhon main parajeet kiya. usne kaveri nadi parkar malkongam kii vijay kii. pashchimi chalukya naresh kirtivarman dwitiya or uske gang samant shripurush ko usne venvai ke prasiddh yuddh main parajeet kiya tha. apane gaurav ke anukool usne anek mahadaan sampann kiye. jatil parantic nedunjadaiyan ne ja varguram maharaj pratham ke naam se prasiddh he, pandya samrajya ke vistaar main sabase adhik yoga diya. usne apane rajyakaal ke prarambhik varshon main hi pallvon ko kaveri ke dakshini tat par pennagavam naam ke sthaan par parajeet kiya. usne pashchimi kongu desh ke shaasha ke samant adiyaiman tathaa pallav or kerala nareshon kii sangathit shakti ko parajeet kar kongu desh ko apane adhikaar main kar liya. william ke sudrudh durg ko nasht kar usne venad kii vijay kii. bich ke pradesh ke arya samant ko bhi parajeet kiya tha. pandya satta trichanapali ke atirikt tanjor, saalem, coimbattuur or dakshini travnakor main bhi fail gai thi. usne mahadev or vishnu donon ke hi mandiron kaa nirmaan karaayaa. sambhavat: yahi shaiva sant maanikk vachagar se sambadhit varagun tha. shrimaar shreevallabh ne prasar ke kram ko banaae rakhaa. usne lanka par akraman kare uske uttari bhaag or uski rajdhani ko lutaa. 
 pallav naresh nandivamr tritiy ne shrimaar kii vikasvaadi niti ke viruddh gang, chol or rashtrakooton ke saath shaktishaalee sangh banaaya. pandyon ko parajeet kar pallav sena unke rajya ke andar ghus gai thi kintu shrimaar ne apane virodhiyon ko kumbakonam ke sameep parajeet kiya. ant main vah pallav naresh nripatung ke haathon arishil ke yuddh main puri tarah parajeet hua. isi samay lanka ke shasak sen dwitiya ne pandyon kii rajdhani ko lutaa. shrimaar kii mrityu yuddh ke ghaavon ke kaaran hui. sinhalai senapati ne shrimaar ke putr varagun varman dwitiya ko singhaasana par baithaaya. varagun varman ne pallvon kii badhati shakti ko rokane kaa praytn kiya kintu phir pallav, chol or gang vanshon kii sanmilit senaaon ne pandyon ko shriurambium ke yuddh main parajeet kiya. parantic vir narayan ke samay main chol naresh ne kongu desh ko pandyon se chin liya. marvarman rajsingh dwitiya ko yadhyapi lanka kii sahaayta praapt hui phir bhi use chol naresh parantic ke haathon parajeet hona padaa. pehle usne lanka or phir kerala main sharan lee.
 is prakaar pandya rajya cholon kii adheenta main aa gaya or praaia: teen shatabdiyon tak uski koi swatantra satta nahin rahi. kintu pandya rajvansh ne kabhi bhi is apmanjanak sthiti ko sweekaar nahin kiya or nirantar vidroh ke dwaara cholon ko chaiyn nahin lene diya. vir pandya dwitiya ne rashtrakut naresh krishna dwitiya ke akraman ke kaaran cholon kii vipann sthiti kaa laabh uthaakar apane ko swatantra kar liya. veen pandya kaa rajya 15-20 varshon tak rahaa jisamen usne naap taul ke paimaanon ko sudhaarney kaa bhi praytn kiya. vah cholavansheey aditya dwitiya ke dwaara maaraa gaya. kintu rajraj pratham ne pandya naresh kaa phir parajeet kiya. pandyon kii vidrohatmak pravriti ke kaaran rajendra pratham ne bhi madura par akraman kiya or suraksha kii drushti se is pradesh kaa shashan chol pandya oopaadhiyukt chol rajkumaron ko hi dene kaa chalan nikaala. lekin pracheen pandya rajvansh ke vyakti phir bhi batch rahe the. praaia: ye lanka ke saath milakar cholon kaa virodh karte the. isi se rajendra pratham or kulottung pratham ke bich ke sabhi chol naresh panndy raajaaon par apni vijay kaa ullekh karte hai. kulottung pratham ne apane rajyakaal main pandyon ke vidroh ko kuchalakar rajya kaa shashan pandya rajvansh ke hi vyaktiyon ko saunp diya. kulottung ke baad pandya rajya par cholon kaa shashan siddh karne ke liye koi bhi abhilekh praapt nahin hota. pandya cholon ke adheen the lekin dhire dhire unke prabhaav se mukt hote gaye.
 1166 i. main parakram pandya or kulsekhar ke bich uttaradhikaar ke liye kalah hua. lanka ke naresh parakrambahu ne parakram kii sahaayta ke liye sena bheji. kulsekhar kii sahaayta cholon ne kii. ant main lanka kii sena parajeet hui. parakrambahu ne is sangharsh ke falswaroop lanka main apni sthiti ko vipann paakar kulsekhar ke singhasanadhikaar ko sweekaar kar cholon ke viruddh uske saath ek gupt sandhi kii. cholon ne pandya singhaasana ke liye vir pandya kaa samarthan kiya or kulsekhar ko bhaga diya. is baar parakrambahu ne vir pandya ko cholon ke viruddh apane paksh main kar liya. kintu chol phir vijayi hue or unhone vikram pandya ko madura ke singhaasana par baithaaya. vir pandya ne bhi cholon kii adheenta sweekaar kar lee.
 cholon kii ksheen hoti hui shakti kaa laabh uthaakar pandyon ne apane swatantra rajya kii sthapana kii. pandyon ke is dwitiya samrajya kaa prarambh jatavarman kulsekhar se hota he. kintu jatavarman kulsekhar kii swatantra hone kii laalasaa ko chol naresh kulottung tritiy ne dabaa diya tha. jatavarman ke anuj marvarman sundar pandya ne sachche rup main dwitiya pandya samrajya kaa aarambh kiya. usne chol rajya par akraman karke chindbaram tak kii vijay kii thi. kintu hoyasalon ke hastkshep karne ke kaaran usne cholon ko adheenta sweekaar karne par hi chhod diya. duusari baar usne chol naresh rajraj tritiy ko parajeet kiya kintu is baar bhi hoyasalon ke hastkshep karne par vah chol samrajya par sthaayee adhikaar na kar sakaa. phir bhi use rajya kii seemayen vistrut thim. marvarman sundar pandya dwitiya chol naresh rajendra tritiy ke haathon parajeet hua tha kintu hoyasalon ne pandyon kaa paksh lekar cholon ko manamaani nahin karne diya. jatavarman sundar pandya pratham is vansh kaa nishchay hi sarvshereshth samrat tha. usne apane samakaleen cher, hoysal, chol, telegu, kakatiya or baan sabhi kaa apane parakram se abhibhoot kiya tha. uske samrajya kaa vistaar lanka se nellore tak ho gaya tha. apni vijayon se praapt vaibhav kaa upyog usne chidambaram or shrirangam ke mandiron ko aakarshak or sampann banane main kiya. uski vaibhavapradarshan kii pravriti uske anek abhilekhon or tulabhaaron main parilakshith hoti he.
 jatavarman ne pandya rajkumaron ko uparaja ke rup main shashan se sambandhit kiya tha. is paddati kaa ullekh videshi lekhakon ne bhi kiya he. jatavarman sundar pandya pratham ke saath jatavarman vir pandya pramukh uparaja tha. marvarman kulsekhar ne jatavarman sundar pandya ke antim varshon main hi uparaja ke rup main shashan anrabh kar diya tha. swayan uske saath anek uparaaje sambhddha the jinamein pramukh hai jatavarman sundar pandya dwitiya or tritiy, jatavarman vir pandya dwitiya or marvarman vikram pandya. marvarman kulsekhar is vansh kaa antim mahaan samrat tha. usne chol, hoysal or lanka ke nareshon tathaa anya duusare shaskaon ko phir se parajeet kiya tha. marco polo or muslim itihaaskaar vassaaf ne uski shakti or vaibhav kaa varnan kiya he. 
 marvarman kii vriddhavastha main uske do putron jatavarman sundar pandya or jatavarman vir pandya main singhaasana ke liye sangharsh hua jisamen kulsekhar kii mrityu hui. pandyon kii ksheen shakti kaa laabh uthaakar allaudin khalji ke senapati malik kafoor ne madura par akraman kar use lutaa. kintu pandya raajaaon kii sthiti phir bhi bani rahi. cher naresh ravivarman kulsekhar or kakatiyon ne pandya rajya ke kuch bhaagon par adhikaar kar liya. anek sanmaton ne swatantraaa kii ghoshnaa kar di. pandya rajya par doosraa muslim akraman 1329 i. main khumaru khan ke adheen hua or falswaroop madura main dilli ke sultan kii ore se praantpal kii niyukti hui. phir bhi pandyon kaa adhikaar madura, ramnad, tanjor, dakshini aakati or pudukkottai par bana rahaa. kintu kampan ke dwaara madura par vijaynagar samrajya kaa adhikaar sthapit hone ke baad pandyon kaa prabhutv keval tinnevelli tak hi simit rah gaya. ab pandyon kaa itihaas kramik patan kii katha maatr rah jaataa he. 16veen shatabdi ke aarambh main is rajvansh kaa purna rup se lop ho jaataa he.
 katuncon --- san 575-600
 avabii chulamani --- san 600-625
 chhthiyan chendan --- san 625-640
 arikesari --- san 640-670
 randhir --- san 670-710
 parankush --- san 710-765
 parantak --- san 765-790
 irantam irachachimman --- san 790-792
 varagunan --- san 792-835
 shreevallabh --- san 835-862
 varagun varman --- san 862-880
 parantak pandya --- san 880-900
 marvarman rajsingh dwitiya --- san 900â€“920
 moonram irachachimman --- san 900-945
 vir pandya --- san 946-966
 amar bhujang --- san 930-945
 shreevallabh pandya --- san 945-955
 virkesari --- san 1065-1070
 jatavarman shreevallabh --- san 1145-1150
 jatavarman vikram --- san 1149-1158
 parakram pandya --- san 1150-1160
 jatavarman parantak pandya --- san 1150-1162
 marvarman shreevallabh --- san 1132-1162
 jatavarman kulsekhar pandya --- san 1162-1175
 jatavarman vir pandya --- san 1175-1180
 vikram pandya --- san 1180-1190
 mutlam jatavarman kulsekhar --- san 1190-1218
 parakram pandya dwitiya --- san 1212â€“1215
 marvarman sundar pandya --- san 1216-1238
 irantam jatavarman kulsekhar --- san 1238-1250
 marvarman sundar pandya dwitiya --- san 1239-1251
 mutlam jatavarman sundar pandya --- san 1251-1271
 irantam jatavarman vir pandya --- san 1251-1281
 marvarman kulsekhar pandya pratham --- san 1268-1311
 marvarman vikram pandya --- san 1268-1281
 irantam jatavarman sundarpandya --- san 1276-1293
 jatavarman parakram pandya --- san 1422-1463
 moonram jatavarman kulsekhar pandya --- san 1429-1473
 acckan pusrumant parakram pandya --- san 1473-1506
 kulsekhar dev --- san 1479-1499
 jatavarman shreevallabh pandya --- san 1534-1543
 parakram kulsekhar --- san 1543-1552
 nelveli maran --- san 1552-1564
 jatavarman ativirram pandya --- san 1564-1604
 varatung pandya --- san 1588-1612
 vargunram pandya --- san 1613-1618
