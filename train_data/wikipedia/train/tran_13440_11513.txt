 ganga bharat kii sabase mahatvapurn nadi he. yah bharat or bangladesh main kul milakar 2,510 kilometre kii duuri tay karti hui uttrakhand main himalay se lekar bengal kii khadi ke sundarbans tak vishaal bhu-bhaag ko sinchati he. desh kii prakritik smapda hi nahin, jan-jan kii bhaavnaatmak aasthaa kaa aadhaar bhi he. 2,071 kimi tak bharat tathaa uske baad bangladesh main apni lambii yatra karte hue yah sahaayak nadiyon ke saath das lakh varg kilometre kshetrafal ke ati vishaal upjau maidan kii rachana karti he. saamaajik, saahitiyik, saanskrithik or aarthik drushti se atyant mahatvapurn ganga kaa yah maidan apni ghani jansankhya ke kaaran bhi janaa jaataa he. 100 feet kii adhiktam gaharaai vaali yah nadi bharat main pavitra maani jaati he tathaa isaki upasna maan tathaa devi ke rup main kii jaati he. bhartiya puraana or sahitya main apane soundarya or mahatva ke kaaran baar-baar aadar ke saath vandit ganga nadi ke prati videshi sahitya main bhi prashansa or bhavuktapurna varnan kiye gayi hai.
 is nadi main machhliyon tathaa sarpon kii anek prajatiyaan to paayi hi jaati hai, mithe pani vaale durlabh dolphin bhi paye jate hai. yah krishi, paryaton, saahasik khelon tathaa udyogon ke vikaas main mahatvapurn yogadan detii he tathaa apane tat par based shaharon kii jalaapurti bhi karti he. iske tat par viksit dharmik sthal or tirth bhartiya saamaajik vyavastha ke vishesh ang hai. iske upar bane pul, baandh or nadi pariyojnaayen bharat kii bijli, pani or krishi se sambandhit zaruuraton ko puraa karti hai. vaigyanik maanate hai ki is nadi ke jal main bactereophej naamak vishaanu hote hai, jo jeevanuon va anya hanikaarak sookshmjivon ko jivit nahin rahane dete hai. ganga kii is anupam shuddhikaran kshamta tathaa saamaajik shraddha ke baavjood isko pradooshit hone se roka nahin ja sakaa he. phir bhi iske praytn jari hai or safaai kii anek pariyojnaon ke kram main navambar,2008 main bharat sarkaar dwaara ise bharat kii rashtriya nadi tathaa elahabaad or haldiya ke bich ganga nadi jalmaarg ko rashtriya jalmaarg ghoshit kiya he.
 ganga nadi kii pradhan shakha bhagirathi he jo kumayun main himalay ke gaumukh naamak sthaan par gangotri himand se nikalati hai. ganga ke is udgam sthal kii oonchaai 3140 meter he. yahan ganga ji ko samarpit ek mandir he. gangotri tirth, shahar se 19 kimi uttar kii ore 3892 me kii oonchaai par is himand kaa mukh he. yah himand 25 kimi lambaa va 4 kimi chaudaa or lagbhag 40 meter unchaa he. isi glacier se bhagirathi ek chote se guphanuma mukh par avatarit hoti hai. iskaa jal strot 5000 meter oonchaai par sthit ek ghati he. is ghati kaa mul pashchimi dhalaan kii santopanth kii chotiyon main he. gaumukh ke raste main 3600 meter unche chirbasa gram se vishaal gaumukh himand ke darshan hote hai. is himand main nanda devi, kaamat parvat evam trishul parvat kaa him pigal kar aata he. yadhyapi ganga ke aakaar lene main anek choti dhaaraon kaa yogadan he, lekin 6 badi or unki sahaayak 5 choti dhaaraon kaa bhugolic or saanskrithik mahatva adhik he. alakananda kii sahaayak nadi dhauli, vishnu ganga tathaa mandakini he. dhauli ganga kaa alakananda se vishnu prayag main sangam hota he. yah 1372 meter kii oonchaai par sthit he. phir 2805 meter unche nand prayag main alakananda kaa nandakini nadi se sangam hota he. iske baad karn prayag main alakananda kaa karn ganga yaa pinder nadi se sangam hota he. phir rishikesh se 139 kimi dur sthit rudra prayag main alakananda mandakini se milti he. iske baad bhagirathi va alakananda 1500 feet par sthit dev prayag main sangam karti hai yahan se yah sammilit jal-dhara ganga nadi ke naam se aage pravaahit hoti he. in paanch prayaagon ko sammilit rup se panch prayag kaha jaataa he. is prakaar 200 kimi kaa sankaraa pahari rasta tay karke ganga nadi rishikesh hote hue pratham baar maidaanon kaa sparsh haridwar main karti hai.
 haridwar se lagbhag 800 kimi maidani yatra karte hue gadhmukteshwar, soron, farrukhabad, kannauj, bithur, kanpur hote hue ganga elahabaad pahunchati he. yahan iskaa sangam yamuna nadi se hota he. yah sangam sthal hinduon kaa ek mahatvapurn tirth he. ise tirthraj prayag kaha jaataa he. iske baad hindu dharm kii pramukh mokshadayini nagari kaashi main ganga ek vakr leti he, jisase yahan uttarvahini kehalaati he. yahan se mirjapur, patna, bhagalpur hote hue pakur pahunchati he. is bich isamen bahut-si sahaayak nadiyaan, jaise son, gandak, ghaghara, kosi aadi mil jaati hai. bhagalpur main rajmahal kii pahadiyon se yah dakshinvarti hoti he. pashchim bengal ke murshidaabad jile ke giria sthaan ke paas ganga nadi do shakhaon main vibhajit ho jaati he— bhagirathi or padma. bhagirathi nadi giria se dakshin kii ore bahane lagati he jabaki padma nadi dakshin-purv kii ore bahati farkka bairaj se chhanate hui bangla desh main pravesh karti he. yahan se ganga kaa deltai bhaag shuru ho jaataa he. murshidaabad shahar se hughali shahar tak ganga kaa naam bhagirathi nadi tathaa hughali shahar se muhane tak ganga kaa naam hughali nadi he. ganga kaa yah maidan mulat: ek bhu-abhinati gart he jiskaa nirmaan mukhya rup se himalay parvatamala nirmaan prakriya ke tisare charan main lagbhag 3-4 karod varsh pehle hua tha. tab se ise himalay or prayadweep se nikalne vaali nadiyaan apane saath laaye hue avsaadon se paat rahi hai. in maidaanon main jalodh kii ausat gaharaai 1000 se 2000 meter he. is maidan main nadi kii praudhavastha main banane vaali apradani or nickshepan sthalakritiyaan, jaise— baaluu-rodhaka, visarp, gokhur jhilein or gumphit nadiyaan paayi jaati hai.
 ganga kii is ghati main ek aisi sabhyataa kaa udbhav or vikaas hua jiskaa pracheen itihaas atyant gauravamayi va vaibhavshaalee he. jahaan gyaan, dharm, aadhyatm va sabhyataa-samskruti kii aisi kiran prasphutit hui jisase na keval bharat, balki samast sansar aalokit hua. pashaan yaa prastar yug kaa janm or vikaas yahan hone ke anek sakshya mili hai. isi ghati main ramayana or mahabharat kaaleen yug kaa udbhav or vilay hua. shatapath brahman, panchvish brahman, gaupath brahman, aitarey aaranyak, kaushitki aaranyak, sankhyayan aaranyak, vaajasaneyi samhita or mahabharat ityadi main varnit ghatnaon se uttar vedikkaleen ganga ghati kii jaankaree milti he. pracheen magadh mahajanapad kaa udbhav ganga ghati main hi hua, jahaan se ganraajyon kii parampara vishwa main pehali baar prarambh hui. yaheen bharat kaa vah swarna yug viksit hua jab maury or gupt vansheey raajaaon ne yahan shashan kiya.
  hughali nadi kolkata, haavda hote hue sundarbans ke bhartiya bhaag main sagar se sangam karti he. padma main brahmaputra se nikali shakha nadi jamuna nadi evam meghna nadi milti hai. antat ye 350 kimi chaude sundarbans delta main jaakar bengal kii khadi main sagar sangam karti he. yah delta ganga evam uski sahaayak nadiyon dwaara laayi gayi naveen jalodh se 1,000 varshon main nirmit samtal tathaa nimna maidan he. yahan ganga or bengal kii khadi ke sangam par ek prasiddh hindu tirth he jise ganga-sagar-sangam kehete hai. vishwa kaa sabase bada delta bahut-si prasiddh vanaspatiyon or prasiddh bengal tigar kaa nivas sthaan he. yah delta dhire-dhire sagar kii ore bad rahaa he. kuch samay pehle kolkata sagar tat par hi sthit tha or sagar kaa vistaar rajmahal tathaa silahat tak tha, parantu ab yah tat se 15-20 mile dur sthit lagbhag 1,80,000 varg kilometre ke kshetra main failaa hua he. jab delta kaa sagar kii ore nirantar vistaar hota he to use pragatisheel delta kehete hai. sundarbans delta main bhoomi kaa dhaal atyant kam hone ke kaaran yahan ganga atyant dhimi gati se bahati he or apane saath laayi gayi mitti ko muhane par jamaa kar detii he, jisase delta kaa aakaar badhata jaataa he or nadi kii kai dharaayen tathaa upadharaayen ban jaati hai. is prakaar bani hui ganga kii pramukh shakha nadiyaan jaalangi nadi, icchaamati nadi, bhairav nadi, vidyadhri nadi or kalindi nadi hai. nadiyon ke vakr gati se bahane ke kaaran dakshini bhaag main kai dhanushakar jhilein ban gayi hai. dhaal uttar se dakshin he, atah adhikansh nadiyaan uttar se dakshin kii ore bahati hai. jowar ke samay in nadiyon main jowar kaa pani bhar jane ke kaaran inhen jwariya nadiyaan bhi kehete hai. delta ke sudur dakshini bhaag main samudr kaa khaaraa pani pahunchne kaa kaaran yah bhaag nicha, namakeen evam daldali he tathaa yahan aasaani se panpane vaale mangrove jati ke wanon se bharaa padaa he. yah delta chaaval kii krishi ke liye adhik vikhyath he. yahan vishwa main sabase adhik kachche jute kaa utpaadan hota he. katka abhyaarany sundarbans ke un ilaakon main se he jahaan kaa rasta choti-choti naharon se hokar gujarata he. yahan badi taadaad main sundari ped milte hai jiske kaaran in wanon kaa naam sundarbans padaa he. iske alaava yahan par deva, kewda, tarmaja, amlopi or goran vrikshon kii aisi prajatiyaan hai, jo sundarbans main paayi jaati hai. yahan ke wanon kii ek khaas baat yah he ki yahan vahi ped panpate yaa batch sakate hai, jo mithe or khaare pani ke mishran main rah sakate hon.
  ganga main uttar kii ore se aakar milane vaali pramukh sahaayak nadiyaan yamuna, ramganga, karnaali, tapti, gandak, kosi or kakshi hai tathaa dakshin ke pathaar se aakar isamen milane vaali pramukh nadiyaan chambal, son, betwa, ken, dakshini tose aadi hai. yamuna, ganga kii sabase pramukh sahaayak nadi he jo himalay kii bandarpunch chotii ke aadhaar par yamunotri himkhand se nikali he. himalay ke upree bhaag main isamen tones tathaa baad main laghu himalay main aane par isamen giri or asana nadiyaan milti hai. chambal, betwa, sharada or ken yamuna kii sahaayak nadiyaan hai. chambal itawa ke paas tathaa betwa hamirpur ke paas yamuna main milti hai. yamuna elahabaad ke nikat baayin ore se ganga nadi main ja milti he. ramganga mukhya himalay ke dakshini bhaag nainital ke nikat se nikalakar bijanour jile se bahati hui kannauj ke paas ganga main milti he. karnaali nadi mapsatung naamak himand se nikalakar ayodhya, faijabad hoti hui baliya jile ke seemaa ke paas ganga main mil jaati he. is nadi ko parvatiy bhaag main kauriyaala tathaa maidani bhaag main ghaghara kaha jaataa he. gandak himalay se nikalakar nepal main shaaligram naam se bahati hui maidani bhaag main narayani nadi kaa naam paati he. yah kaali gandak or trishul nadiyon kaa jal lekar pravaahit hoti hui sonpur ke paas ganga main milti he. kosi kii mukhyadhara arun he jo gosai dham ke uttar se nikalati he. brahmaputra ke ghati ke dakshin se sarpakar rup main arun nadi bahati he, jahaan yaaru naamak nadi isse milti he. iske baad everest ke kanchanajangha shikharon ke bich se bahati hui yah dakshin kii ore 90 kilometre bahati he, jahaan pashchim se sunkosi tathaa purab se tamur kosi naamak nadiyaan isamen milti hai. iske baad kosi nadi ke naam se yah shivalik ko paar karke maidan main utarati he tathaa bihar rajya se bahati hui ganga main mil jaati he. amarkanta pahari se nikalakar son nadi patna ke paas ganga main milti he. madhya-pradesh ke mau ke nikat janaayab parvat se nikalakar chambal nadi itawa se 38 kilometre kii duuri par yamuna nadi main milti he. betwa nadi madhya pradesh main bhopal se nikalakar uttar hamirpur ke nikat yamuna main milti he. bhagirathi nadi ke daayen kinare se milane vaali anek nadiyon main baansalai, dwarka, mayurakshi, rupanarayan, consavati or rasulpur pramukh hai. jalaangi or maathaa bhanga yaa chuuneen baayen kinare se milti hai jo ateet kaal main ganga yaa padma kii shakha nadiyaan thim. kintu ye vartmaan samay main ganga se pruthak hokar varshakalin nadiyaan ban gayi hai.
 aitihaasik saakshyon se yah gyaat hota he ki 16veen tathaa 17veen shatabdi tak ganga-yamuna pradesh ghaney wanon se dhakaa hua tha. in wanon main junglee hathi, bhens, genda, sher, baagh tathaa gaval kaa shikaar hota tha. ganga kaa tatavarti kshetra apane shant va anukool paryaavaran ke kaaran rang-birange pakshiyon kaa sansar apane anchal main sanjoe hue he. isamen machhliyon kii 140 prajatiyaan, 35 sarisrup tathaa iske tat par 42 standhari prajatiyaan paayi jaati hai. yahan kii utkrisht paristhitiki sanrachana main kai prajati ke vanya jeevon jaise— nilgai, sambhar, khargosh, nevala, chinkaara ke saath sarisrup varg ke jeev-jantuon ko bhi aashray mila hua he. is ilaake main aise kai jeev-jantuon kii prajatiyaan hai jo durlabh hone ke kaaran sangrakshit ghoshit kii ja chuki hai. ganga ke parvatiy kinaaron par langur, laal bandar, bhure bhaaluu, lomadee, chitah, barfile chitah, hiran, bhunkane vaale hiran, sambhar, kasturi mrug, sero, barad mrug, saahi, tahar aadi kaafii sankhya main milte hai. vibhinn rangon kii titliyaan tathaa keet bhi yahan paye jate hai. badhati hui jansankhya ke dabaav main dhire-dhire wanon kaa lop hone laga he or ganga kii ghati main sarvatra krishi hoti he phir bhi ganga ke maidani bhaag main hiran, junglee boar, junglee billiyaan, bhediya, gidad, lomadee kii anek prajatiyaan kaaphi sankhya main paye jate hai. dolphin kii do prajatiyaan ganga main paayi jaati hai. jinhen ganga dolphin or irawadi dolphin ke naam se janaa jaataa he. iske alaava ganga main paayi jane vaale shark kii vajah se bhi ganga kii prasiddhi he, jisamen behate hue pani main paayi janevaali shark ke kaaran vishwa ke vaigyanikon kii kaaphi ruchi he. is nadi or bengal kii khadi ke milan sthal par banane vaale muhane ko sundarbans ke naam se janaa jaataa he jo vishwa kii bahut-si prasiddh vanaspatiyon or prasiddh bengal baagh kaa gruhakshetra he.
 ganga apni upatyakaon main bharat or bangladesh ke krishi aadhaarit arth main baari sahyog to karti hi he, yah apni sahaayak nadiyon sahit bahut bade kshetra ke liye sinchai ke baramasi strot bhi hai. in kshetron main ugaayi jane vaali pradhan upaj main mukhyatah dhan, ganna, daal, tilhan, aalu evam gehun hai. jo bharat kii krishi aaj kaa mahatvapurn strot hai. ganga ke tateey kshetron main daldal tathaa jhiilon ke kaaran yahan legum, mirch, sarso, til, ganna or jute kii bahutayat fasal hoti he. nadi main matsay udyog bhi bahut joro par chalata he. ganga nadi pranali bharat kii sabase badi nadi pranali he; isamen lagbhag 375 matsay prajatiyaan uplabdh hai. vaigyanikon dwaara uttar pradesh va bihar main 111 matsay prajatiyon kii uplabdhta bataayi gayi he. farkka baandh ban jane se ganga nadi main hilsa machhlee ke bijotpaadan main sahaayta mili he. ganga kaa mahatva paryaton par aadhaarit aay ke kaaran bhi he. iske tat par aitihaasik drushti se mahatvapurn tathaa prakritik soundarya se bharpoor kai paryaton sthal he jo rashtriya aay kaa mahatvapurn strot he. ganga nadi par rafting ke shiviron kaa aayojan kiya jaataa he. jo saahasik khelon or paryaavaran dwaara bharat ke aarthik sahyog main sahyog karte hai. ganga tat ke teen bade shahar haridwar, elahabaad evam varanasi jo tirth sthalon main vishesh sthaan rakhte hai. is kaaran yahan shraddhaluon kii badi sankhya nirantar bani rahati he tathaa dharmik paryaton main mahatvapurn yogadan karti hai. garmi ke mausam main jab pahaado se barf pighalati he, tab nadi main pani kii maatra va bahaav atyadhik hota he, is samay uttrakhand main rishikesh, badrinaath maarg par kaudiyaala se rishikesh ke madhya rafting, kyaking va canoeing ke shiviron kaa aayojan kiya jaataa he, jo saahasik khelon ke shaukeenon va paryatakon ko vishesh rup se aakarshith karke bharat ke aarthik sahyog main mahatvapurn bhoomika nibhaataa he.
 ganga nadi par nirmit anek baandh bhartiya jan-jivan tathaa arthvyavastha kaa mahatvapurn ang hai. inamen pramukh hai— farakka baandh, tehri baandh, tathaa bhimgoda baandh. farakka baandh bharat ke pashchim bengal praant main sthit ganga nadi par banaaya gaya he. is baandh kaa nirmaan kolkata bandargah ko gaad se mukt karaane ke liye kiya gaya tha jo ki 1950 se 1960 tak is bandargah kii pramukh samasya thi. kolkata hughali nadi par sthit ek pramukh bandargah he. greeshm ritu main hughali nadi ke bahaav ko nirantar banaaye rakhane ke liye ganga nadi ke jal ke ek bade hisse ko farakka baandh ke dwaara hughali nadi main mode diya jaataa he. ganga par nirmit doosraa pramukh tehri baandh, tehri vikaas pariyojna kaa ek praathmik baandh he jo uttrakhand praant ke tehri jile main sthit he. yah baandh ganga nadi kii pramukh sahyogi nadi bhagirathi par banaaya gaya he. tehri baandh kii oonchaai 261 meter he jo ise vishwa kaa paanchavaan sabase unchaa baandh banaati he. is baandh se 2400 megawatt vidyut utpaadan, 2,70,000 hectares kshetra kii sinchai or pratidin 102.20 karod litre peyajal dilli, uttar-pradesh evam uttrakhand ko uplabdh karana prastaavit he. teesraa pramukh bhimgoda baandh haridwar main sthit he jisko san 1840 main angrejon ne ganga nadi ke pani ko vibhajit kar upree ganga nahar main modane ke liye banwaaya tha. yah nahar haridwar ke bhimgoda naamak sthaan se ganga nadi ke daahine tat se nikalati he. prarambh main is nahar main jalaapurti ganga nadi main ek asthaayee baandh banaakar kii jaati thi. varshakaal prarambh hote hi asthaayee baandh tut jaaya karata tha tathaa monsoon avadhi main nahar main pani chalaaya jaataa tha. is prakaar is nahar se keval rabi kii fasalon kii hi sinchai ho paati thi. asthaayee baandh nirmaan sthal ke anupravah main varsh 1978-1984 kii avadhi main bhimgoda bairaj kaa nirmaan karavaaya gaya. iske ban jane ke baad upree ganga nahar pranali se kharif kii fasal main bhi pani diya jane laga.
 ganga nadi vishwa bhar main apni shuddhikaran kshamta ke kaaran jaani jaati he. lambe samay se prachlit isaki shuddhikaran kii manyata kaa vaigyanik aadhaar bhi he. vaigyanik maanate hai ki is nadi ke jal main bactereophej naamak vishaanu hote hai, jo jeevanuon va anya hanikaarak sookshmjivon ko jivit nahin rahane dete hai. nadi ke jal main pranavayu kii maatra ko banaaye rakhane kii asaadhaaran kshamta he; kintu iskaa kaaran abhi tak agyaat he. ek rashtriya saarvajanik radio kaarykram ke anusaar is kaaran haija or pechish jaisi bimaariyaan hone kaa khatra bahut hi kam ho jaataa he, jisase mahamariyaan hone kii sambhaavna bade str par tal jaati he. lekin ganga ke tat par ghaney based audyogic nagaron ke naalon kii gandagi sidhe ganga nadi main milane se pradooshan pichley kai saalon se bharat sarkaar or janata ke chintaa kaa vishay bana hua he. audyogic kachare ke saath-saath plastic kachare kii bahutayat ne ganga jal ko behad pradooshit kiya he. vaigyanik jaanch ke anusaar ganga kaa biological oxigen str 3 degree se badhkar 6 degree ho chukaa he. ganga main 2 karod 90 lakh litre pradooshit kachra pratidin gir rahaa he. vishwa bank report ke anusaar uttar-pradesh kii 12 pratishat bimariyon kii vajah pradooshit ganga jal he. yah ghor chintaneey he ki gangaajal na snaan ke yogya rahaa, na pine ke yogya rahaa or na hi sinchai ke yogya. ganga ke paraabhav kaa arth hoga, hamaari samoochee sabhyataa kaa ant. ganga main badhate pradooshan par niyantran paane ke liye ghadiyaalon kii madad lee ja rahi he. shahar kii gandagi ko saaf karne ke liye sanyantron ko lagaaya ja rahaa he or udyogon ke kacharon ko isamen girane se rokane ke liye kanoon bane hai. isi kram main ganga ko rashtriya dharohar bhi ghoshit kar diya gaya he or ganga ection plan va rashtriya nadi sangrakshan yojana lagu kii gayi hai. haalaanki isaki safalataa par prashnchihn bhi lagaaye jate rahe hai. janata bhi is vishay main jaagrit hui he. iske saath hi dharmik bhavanaayen aahat na hon iske bhi praytn kiye ja rahe hai. itnaa sabakuch hone ke baavjood ganga ke astitv par sankat ke badal chaaye hue hai. 2007 kii ek sanyukt raashtra report ke anusaar himalay par sthit ganga kii jalaapurti karne vaale himand kii 2030 tak samaapt hone kii sambhaavna he. iske baad nadi kaa bahaav varsha-ritu par ashrith hokar mausami hi rah jayega.
 is nadi kii safai ke liye kai baar pahal kii gayi lekin koi bhi santoshjanak sthiti tak nahin pahunch paaya. pradhanmantri chune jane ke baad bharat ke pradhanmantri narendra modi ne ganga nadi main pradooshan par niyantran karne or isaki safai kaa abhiyaan chalaaya. iske baad unhone july 2014 main bharat ke aam bajet main namaami ganga naamak ek pariyojna armbh kii. isi pariyojna ke hisse ke rup main bharat sarkaar ne ganga ke kinare sthit 48 audyogic ikaayiyon ko band karne kaa aadesh diya he.
 bharat kii anek dharmik avadharanaon main ganga nadi ko devi ke rup main nirupit kiya gaya he. bahut se pavitra tirthasthal ganga nadi ke kinare par based hue hai, jinamein varanasi or haridwar sabase pramukh hai. ganga nadi ko bharat kii nadiyon main sabase pavitra mana jaataa he evam yah manyata he ki ganga main snaan karne se manushya ke saare paapon kaa naash ho jaataa he. marane ke baad log ganga main raakh visarjeet karnaa moksh prapti ke liye aavashyak samajhate hai, yahan tak ki kuch log ganga ke kinare hi praan visarjan yaa antim sanskaar kii ichha bhi rakhte hai. iske ghaaton par log puja archana karte hai or dhyaan lagaate hai. gangaajal ko pavitra samajha jaataa he tathaa samast sanskaron main uskaa hona aavashyak he. panchamrita main bhi gangaajal ko ek amrit mana gaya he. anek parvon or utsavon kaa ganga se sidhaa sambandh he. udhaaharan ke liye makar sankranti, kumbh or ganga dashahra ke samay ganga main nahaana yaa keval darshan hi kar lenaa bahut mahatvapurn samajha jaataa he. iske taton par anek prasiddh melon kaa aayojan kiya jaataa he or anek prasiddh mandir ganga ke tat par hi bane hue hai. mahabharat ke anusaar maatr prayag main magh maas main ganga-yamuna ke sangam par teen karod das hajaar tirthon kaa sangam hota he. ye tirth sthal sampoorn bharat main saanskrithik ekta sthapit karte hai. ganga ko lakshya karke anek bhakthi granth likhe gayi hai. jinamein srigangasahasranamastotram or aarti sabase lokapriy hai. anek log apane dainik jivan main shraddha ke saath inkaa prayog karte hai. gangotri tathaa anya sthanon par ganga ke mandir or murtiyan bhi sthapit hai jinke darshan kar shraddhalu swayan ko krutharth samajhate hai. uttrakhand ke panch prayag tathaa prayagraj jo elahabaad main sthit he ganga ke ve prasiddh sangam sthal hai jahaan vah anya nadiyon se milti hai. ye sabhi sangam dharmik drushti se poojya maane gayi hai.
 ganga nadi ke saath anek puranic kathaayen judi hui hai. mithkon ke anusaar brahma ne vishnu ke pair ke paseene kii boondon se ganga kaa nirmaan kiya. trimurti ke do sadasyon ke sparsh ke kaaran yah pavitra samajha gaya. ek anya katha ke anusaar raja sagar ne jaadui rup se saath hajaar putron kii prapti kii. ek din raja sagar ne devloak par vijay praapt karne ke liye ek yajna kiya. yajna ke liye ghoda aavashyak tha jo irshyaalu indra ne chura liya tha. sagar ne apane saare putron ko ghode kii khoj main bhej diya ant main unhen ghoda pataal lok main mila jo ek rishi ke sameep bandhaa tha. sagar ke putron ne yah sochakar ki rishi hi ghode ke gaayab hone kii vajah hai, unhone rishi kaa apmaan kiya. tapasya main leen rishi ne hajaaron varsh baad apni ankhen kholi or unke krodh se sagar ke sabhi saath hajaar putr jalakar vahiin bhasma ho gayi. sagar ke putron kii atmaaen bhoot banakar vicharne lageen kyonki unka antim sanskaar nahin kiya gaya tha. sagar ke putr anshuman ne atmaaon kii mukti kaa asafal prayaas kiya or baad main anshuman ke putr dilip ne bhi. bhageerath raja dilip kii duusari patni ke putr the. unhone apane purvajon kaa antim sanskaar kiya. unhone ganga ko prithvi par laane kaa pran kiya jisase unke antim sanskaar kar, raakh ko gangaajal main pravaahit kiya ja sake or bhatakati atmaaen swarg main ja saken. bhageerath ne brahma kii ghor tapasya kii taaki ganga ko prithvi par laayaa ja sake. brahma prasann hue or ganga ko prithvi par bhejne ke liye taiyaar hue or ganga ko prithvi par or uske baad pataal main jane kaa aadesh diya taaki sagar ke putron kii atmaaon kii mukti sambhav ho sake. tab ganga ne kaha ki main itani oonchaai se jab prithvi par avatarit houngi to prithvi itnaa veg kaise sah paaegi? tatpashchaat bhageerath ne bhagwaan shiv se nivedan kiya or unhone apni khuli jataaon main ganga ke veg ko rokkar, ek lat khol di, jisase ganga kii aviral dhara prithvi par pravaahit hui. vah dhara bhageerath ke peeche-peeche ganga-sagar sangam tak gayin, jahaan sagar-putron kaa uddhaar hua. shiv ke sparsh se ganga or bhi paavan ho gayin or prithvivasiyon ke liye shraddha kaa kendra ban gayin. puraanon ke anusaar swarg main ganga ko mandakini or pataal main bhagirathi kehete hai. isi prakaar ek puranic katha raja shantanu or ganga ke vivaah tathaa unke saat putron ke janm kii he.
 bharat kii raashtra-nadi ganga jal hi nahin, apitu bharat or hindi sahitya kii maanviya chetana ko bhi pravaahit karti he. rugveda, mahabharat, ramayana evam anek puraanon main ganga ko punya salila, paap-nashini, moksh pradaayini, saritshreshtha evam mahanadi kaha gaya he. sanskrit kavi jagannatha raay ne ganga kii stuti main 'srigangalahari' naamak kavy kii rachana kii he. hindi ke aadi mahakavy prithviraj raso tathaa visaldev raas main ganga kaa ullekh he. adikaal kaa sarvaadhik lok vishrut granth jaganic rachit alhakhand main ganga, yamuna or saraswati kaa ullekh he. kavi ne prayagraj kii is triveni ko paapnaashak batalaaya he. shringaar-ras ke kavi vidyapati, kabir vaani or jaaysi ke padmavat main bhi ganga kaa ullekh he, kintu surdaas or tulsidas ne bhakthi bhaavana se ganga-mahatmaya kaa varnan vistaar se kiya he. goswami tulsidas ne kavitawali ke uttarkand main ‘shri ganga mahatmaya’ kaa varnan teen chhandon main kiya he— in chhandon main kavi ne ganga darshan, ganga snaan, ganga jal seven, ganga tat par basane waalon ke mahatva ko varnit kiya he. reetikaal main senapati or padmakar kaa ganga varnan shlaghneey he. padmakar ne ganga kii mahima or kirti kaa varnan karne ke liye gangalahari naamak granth kii rachana kii he. senapati kavitt ratnakar main ganga mahatmaya kaa varnan karte hue kehete hai ki paap kii naav ko nasht karne ke liye ganga kii punyadhara talwaar-si sushobhit he. raskhaan, rahim aadi ne bhi ganga prabhaav kaa sundar varnan kiya he. aadhunik kaal ke kaviyon main jagannathdas ratnakar ke granth gangavataran main kapil muni dwaara shaapit sagar ke saath hajaar putron ke uddhaar ke liye bhageerath kii 'bhageerath-tapasya' se ganga ke bhoomi par avatarit hone kii katha he. sampoorn granth teraa sargon main vibhakt or rola chand main nibaddh he. anya kaviyon main bharatendu harishchandr, sumitranandan pant or shridhar pathak aadi ne bhi yatra-tatra ganga kaa varnan kiya he. chhayavaadi kaviyon kaa prakruti varnan hindi sahitya main ullekhneey he. sumitranandan pant ne ‘nauka vihaar’ main greeshmakaleen taapas bala ganga kaa jo chitra ukera he, vah ati romantic he. unhone ganga naamak kavita bhi likhi he. ganga nadi ke kai pratikatmak arthon kaa varnan jawahar laal nehru ne apni pustak bharat ek khoj main kiya he. ganga kii puranic kahaniyon ko mahendra mittal apni kriti maan ganga main sanjoya he.
 ramajhula pul rishikesh.
 padma nadi upantya rup main ganga kaa rup he.
 ganga apni charam sthiti main meghna nadi ke rup main
 haridwar ghat
 k.  ^ indo king andoliya ami e chakkivan ganga sire. .................itne charitra te gang tire.kha.  ^ kai re himalai maahin gilu. kai tau jhanfaghadan gang-duwaary...................bahin divaaoon raai kii. thara byaah karabu gang nai paari.ga.  ^ pragaraj so tirath dhyavon. jahan par gang maatu lehraay.. / ek ore se jamuna ai. donon milin bhujaa failaay.. / saraswati neeche se nikali. tirbeni so tirth kahay..gha.  ^ kajjal rup tua kaali kahshae, ujjal rup tua bani. / ravimandal parchanda kahshae, ganga kahshae pani..ng.  ^ sukadev kahyo sunau narnah. ganga jyon ai jagamaanh.. / kahon so katha sunau chitlaai. sunai so bhavatari hari poor jaai..c.  ^ devanadi kahan jo jan jaan kiye mansa kahun koti udhaare. / dekhi chale jhagarain surnari, surese banaai vimaan savaanre.     puja ko saju viranchi rachain tulsi je mahatham jaani tihaare. / ok kii lok pari hari lok vilokat gang tarang tihaare..      brahm jo vyapak veda kahain, gamnaahin gira gun-gyaan-guni ko. / jo karata, bharta, harata, sur sahebu, sahebu deen dukhi ko.     soi bhayo drav rup sahi, jo he nath viranchi mahes muni ko. / mani pratiti sadaa tulsi, jagu kaahe na sevat dev dhuni ko..      baari tihaaro nihaari murari bhaen parasen pad papu lahongo. / is hvai sis dharon pai daron, prabhu kii samtan bade dosha dahongo.     baru barahin baar sareer dharon, raghubir ko hvai tav tir rahongo. / bhagirathi binawein kar jori, bahori na khori lagai so kahongo.. chha.  ^ paavan adhik sab tirath tain jaki dhar, jahaan mari paapi hot surpur pati he. / dekhat hi jakau bhalo ghat pahachaaniyat, ek rup bani jake pani kii rahati he.     badi raj raakhi jakon mahadhir tarasat, senapati thor-thor nikiyai bahati he. / paap patavaari ke katal caribe ko ganga, punya kii aseel tarvaari si lasati he..--senapatij.  ^ achyut charan tarangini, shiv sir malti maal. hari na banaayo sursari, kijau indav bhaal..--rahimajh.  ^ "The Ganga, especially, is the river of India, beloved of her people, round which are interwined her memories, her hopes and fears, her songs of triumph, her victories and her defeats. She has been a symbol of India's age long culture and civilization, ever changing, ever flowing, and yet ever the same Ganga." -jawaharlal nehru
 30°54′N 79°07′E / 30.900°N 79.117°E / 30.900; 79.117
