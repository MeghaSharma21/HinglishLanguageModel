 sant kulbhushan kavi sant shiromani ravidaas un mahaan santon main agrani the jinhone apni rachanaaon ke madhyam se samaaj main vyaapt buraaiyon ko dur karne main mahatvapurn yogadan kiya. inaki rachanaaon kii visheshta lok-vaani kaa adbhut prayog rahi he jisase janamanas par inkaa amit prabhaav padataa he. madhur evam sahaj sant shiromani raidas kii vaani gyanashrayi hote hue bhi gyanashrayi evam premashrayi shakhaon ke madhya sethu kii tarah he.prachinkaal se hi bharat main vibhinn dharmon tathaa maton ke anuyaayi nivas karte rahe hai. in sabamein mail-jol or bhaichara badhaane ke liye santon ne samay-samay par mahatvapurn yogadan diya he. aise santon main shiromani raidas kaa naam agraganya he. ve sant kabir ke gurubhai the kyonki unke bhi guru swami ramanand the. inaki yaad main magh purna ko ravidaas jayanti manaai jaati hai.
 guru ravidaas ji kaa janm kaashi main hua tha. unke pita kaa naam santokh das or mata kaa naam kalsa devi bataaya jaataa he. raidas ne sadhu-santon kii sangati se paryaapt vyaavhaarik gyaan praapt kiya tha. juute banane kaa kaam unka paitruk vyavsaay tha or unhone ise saharsha apanaaya. ve apana kaam puri lagan tathaa parishram se karte the or samay se kaam ko puraa karne par bahut dhyaan dete the.
 unki samyanupaalan kii pravriti tathaa madhur vyavhaar ke kaaran unke sampark main aane vaale log bhi bahut prasann rahete the.
 prarambh se hi ravidaas ji bahut paropkaaree tathaa dayaalu the or dusron kii sahaayta karnaa unka swabhaav ban gaya tha. sadhu-santon kii sahaayta karne main unako vishesh anand miltaa tha. ve unhen praaia: mulya liye bina juute bhent kar diya karte the. unke swabhaav ke kaaran unke mata-pita unase aprasann rahete the. kuch samay baad unhone ravidaas tathaa unki patni ko apane ghar se bhaga diya. ravidaas ji pados main hi apane liye ek alag imaarat banaakar tatparta se apane vyavsaay kaa kaam karte the or shesh samay ishwar-bhajan tathaa sadhu-santon ke satsang main vyateet karte the.
 unke jivan kii choti-choti ghatnaon se samay tathaa vachan ke paalan sambandhi unke gunon kaa pataa chalata he. ek baar ek parv ke avasar par pados ke log ganga-snaan ke liye ja rahe the. raidas ke shishyon main se ek ne unase bhi chalane kaa aagrah kiya to ve bole, ganga-snaan ke liye main avashya chalata kintu ek vyakti ko juute banaakar aaj hi dene kaa maine vachan de rakhaa he. yadi main use aaj juute nahin de sakaa to vachan bhang hoga. ganga snaan ke liye jane par man yahan laga rahegaa to punya kaise praapt hoga ? man jo kaam karne ke liye ant:karan se taiyaar ho vahi kaam karnaa uchit he. man sahi he to ise kathaute ke jal main hi gangasnan kaa punya praapt ho saktaa he. kaha jaataa he ki is prakaar ke vyavhaar ke baad se hi kahawat prachlit ho gayi ki - man changa to kathoti main ganga.
 raidas ne oonch-neech kii bhaavana tathaa ishwar-bhakthi ke naam par kiye jane vaale vivaad ko saraheen tathaa nirarthak bataaya or sabko paraspar miljul kar prempurvak rahane kaa upadesh diya.
 ve swayan madhur tathaa bhakthipurna bhajanon kii rachana karte the or unhen bhav-vibhor hokar sunaate the. unka vishwaas tha ki ram, krishna, kareem, raghav aadi sab ek hi parameshwar ke vividh naam hai. veda, quran, puraana aadi granthon main ek hi parameshwar kaa gungan kiya gaya he.
 krisn, kareem, ram, hari, raghav, jab lag ek na pekha.veda kateb quran, puraanan, sahaj ek nahin dekha..
 unka vishwaas tha ki ishwar kii bhakthi ke liye sadachaar, parahit-bhaavana tathaa sadvyavahaar kaa paalan karnaa atyaavashyak he. abhimaan tyaag kar dusron ke saath vyavhaar karne or vinamrata tathaa shishtataa ke gunon kaa vikaas karne par unhone bahut bal diya. apane ek bhajan main unhone kaha he-
 kah raidas teri bhagati doori he, bhaag bade so paavai.taji abhimaan meti aapa par, pipilak havai chuni khaavai.
 unke vichaaron kaa aashay yahi he ki ishwar kii bhakthi bade bhagya se praapt hoti he. abhimaan shunya rahakar kaam karne vaala vyakti jivan main safal rahata he jaise ki vishalkay hathi shakkar ke kanon ko chunane main asamarth rahata he jabaki laghu sharir kii pipilika in kanon ko saraltapurvak chun leti he. isi prakaar abhimaan tathaa badppan kaa bhav tyaag kar vinamratapurvak aacharan karne vaala manushya hi ishwar kaa bhakt ho saktaa he.
 raidas kii vaani bhakthi kii sachhee bhaavana, samaaj ke vyapak hit kii kaamana tathaa maanav prem se ot-prot hoti thi. isliye uskaa shrotaaon ke man par gaharaa prabhaav padataa tha. unke bhajanon tathaa upadeshon se logon ko aisi shiksha milti thi jisase unki shankaaon kaa santoshajanak samaadhaan ho jaataa tha or log swat: unke anuyaayi ban jate the.
 unki vaani kaa itnaa vyapak prabhaav padaa ki samaaj ke sabhi virgon ke log unke prati shraddhalu ban gayi. kaha jaataa he ki mirabai unki bhakthi-bhaavana se bahut prabhavit huin or unki shishyaa ban gayi thim.
 varnashram abhimaan taji, pad raj bandahijasu kii.sandeh-granthi khandan-nipan, bani vimul raidas kii..
 aaj bhi sant raidas ke upadesh samaaj ke kalyaan tathaa utthan ke liye atyadhik mahatvapurn hai. unhone apane aacharan tathaa vyavhaar se yah pramanit kar diya he ki manushya apane janm tathaa vyavsaay ke aadhaar par mahaan nahin hota he. vichaaron kii shreshthata, samaaj ke hit kii bhaavana se prerit kaary tathaa sadvyavahaar jaise gun hi manushya ko mahaan banane main sahaayak hote hai. inhen gunon ke kaaran sant raidas ko apane samay ke samaaj main atyadhik sammaan mila or isi kaaran aaj bhi log inhen shraddhapurvak samaran karte hai.
 raidas manush naa jud sake jab tak jati na jaat..
 puujie charan chandaal ke jo hove gun praveen*
