 hindi sahitya par yadi samuchit pariprekshya main vichaar kiya jaae to spasht hota he ki hindi sahitya kaa itihaas atyant vistrut va pracheen he. suprasiddh bhashaa vaigyanik dow0 hardev bahari ke shabdon main, hindi sahitya kaa itihaas vastutah vaidic kaal se armbh hota he. yah kahana hi thik hoga ki vaidic bhashaa hi hindi he. is bhashaa kaa durbhaagya rahaa he ki yug-yug main iskaa naam parivartit hota rahaa he. kabhi 'vaidic', kabhi 'sanskrit', kabhi 'praakrit', kabhi 'apbhransh' or ab - hindi. aalochak kah sakate hai ki 'vaidic sanskrit' or 'hindi' main to jameen-aasmaan kaa antar he. par dhyaan dene yogya he ki hebrew, roosi, chini, german or tamil aadi jin bhashaaon ko 'bahut puraani' bataaya jaataa he, unke bhi pracheen or vartmaan roopon main jameen-aasmaan kaa antar he; par logon ne un bhashaaon ke naam nahin badale or unke parivartit swaroopon ko 'pracheen', 'madhyakaalin', 'aadhunik' aadi kaha gaya, jabaki 'hindi' ke sandarbh main prayek yug kii bhashaa kaa nayaa naam rakhaa jaataa rahaa.
 hindi bhashaa ke udbhav or vikaas ke sambandh main prachlit dharanaon par vichaar karte samay hamaare saamne hindi bhashaa kii utpatti kaa prashn dasvin shatabdi ke aasapaas kii prakritabhas bhashaa tathaa apbhransh bhashaaon kii ore jaataa he. apbhransh shabd kii vyutpatti or jain rachanakaaron kii apbhransh kritiyon kaa hindi se sambandh sthapit karne ke liye jo tark or pramaan hindi sahitya ke itihaas granthon main prastut kiye gayi hai un par vichaar karnaa bhi aavashyak he. saamanytah praakrit kii antim apbhransh-avasthaa se hi hindi sahitya kaa aavirbhaav sweekaar kiya jaataa he. us samay apbhransh ke kai rup the or unamem saatvin-aathvin shatabdi se hi padya-rachana prarambh ho gayi thi.
 sahitya kii drushti se padhyabaddh jo rachanaayen milti hai ve doha rup main hi hai or unke vishay, dharm, niti, upadesh aadi pramukh hai. rajashrith kavi or chaaran niti, shringaar, shaury, parakram aadi ke varnan se apni sahitya-ruchi kaa parichay diya karte the. yah rachana-parampara aage chalakar shauraseni apbhransh yaa 'prakritabhas hindi' main kai varshon tak chalati rahi. puraani apbhransh bhashaa or bolchaal kii deshi bhashaa kaa prayog nirantar badhata gaya. is bhashaa ko vidyapati ne desi bhashaa kaha he, kintu yah nirnay karnaa saral nahin he ki hindi shabd kaa prayog is bhashaa ke liye kab or kis desh main prarambh hua. haan, itnaa avashya kaha ja saktaa he ki prarambh main hindi shabd kaa prayog videshi musalamaanon ne kiya tha. is shabd se unka taatpary 'bhartiya bhashaa' kaa tha.
 aarambhik kaal se lekar aadhunik va aaj kii bhashaa main aadhunikottar kaal tak sahitya itihaas lekhakon ke shatadhik naam ginaye ja sakate hai. hindi sahitya ke itihaas shabdabaddh karne kaa prashn adhik mahatvapurn tha.
 hindi sahitya ke mukhya itihaaskaar or unke granth nimnanusaar hai -
 1. garsa da taasi : istavaar da laa literatur aindui andustani ,
 2. maulavee karimuddin : tajakira-i-shuarai, 
 3. shivsingh senger : shiv singh saroj,
 4. george grearsan : da modern varnecular litrachar of hindustaan, 
 5. mishra bandhu : mishra bandhu vinod  bhaag 1,2 or 3- bhaag 4 
 6. edwin greeves : e sctch of hindi litarechar,
 7. epa. i. ke. mahoday : e history of hindi litarechar 
 8. ramchandra shukla : hindi sahitya kaa itihaas 
 9. hajaari prasad dvivedi : hindi sahitya kii bhoomika; hindi sahitya kaa adikaal; hindi sahitya :udbhav or vikaas
 10. ramkumar verma : hindi sahitya kaa aalochanatmak itihaas
 11. dow0 dhirendra verma : hindi sahitya 
 12. hindi sahitya kaa brihat itihaas - 1957 se 1984 i0 tak.
 13. dow0 nagendra : hindi sahitya kaa itihaas ; hindi vaanmay 20veen shatee
 14. ramswaroop chaturvedi : hindi sahitya or samvednaa kaa vikaas, lokbharati prakaashan, elahabaad, 1986
 15. bachchan singh : hindi sahitya kaa doosraa itihaas, radhakrishna prakaashan, nai dilli
 16. da0 mohan avasthi : hindi sahitya kaa adhyatan itihaas
 17. babu gulab raay : hindi sahitya kaa subodh itihaas
 hindi sahitya kaa aarambh aathvin shatabdi se mana jaataa he. yah vah samay he jab samrat harsh kii mrityu ke baad desh main anek chote chote shashankendra sthapit ho gaye the jo paraspar sangharshrat rahaa karte the. videshi musalamaanon se bhi inaki takkar hoti rahati thi. dharmik kshetra astavyast the. in dinon uttar bharat ke anek bhaagon main buddha dharm kaa prachaar tha. buddha dharm kaa vikaas kai roopon main hua jinamein se ek vajrayan kahalaaya. vajrayani tantric the or siddh kehalaate the. inhone janata ke bich us samay kii lokbhasha main apane mat kaa prachaar kiya. hindi kaa pracheenatam sahitya inhen vajrayani sidhon dwaara tatkaleen lokbhasha puraani hindi main likhaa gaya. iske baad nathpanthi saadhuon kaa samay aata he. inhone buddha, shankar, tantra, yoga or shaiva maton ke mishran se apana nayaa panth chalaaya jisamen sabhi virgon or varnon ke liye dharm kaa ek saamaanya mat pratipaadit kiya gaya tha. lokprachlit puraani hindi main likhi inaki anek dharmik rachanaayen uplabdh hai. iske baad jainiyon kii rachanaayen milti hai. swayambhu kaa "paumchariu' athwa ramayana aathvin shatabdi kii rachana he. baudhon or nathpanthiyon kii rachanaayen muktak or keval dharmik hai par jainiyon kii anek rachanaayen jivan kii saamaanya anubhutiyon se bhi sambhddha hai. inamen se kai prabandhkavy hai. isi kaal main abdurrahman kaa kavy "sandeshraasak' bhi likhaa gaya jisamen parvarti bolchaal ke nikat kii bhashaa milti he. is prakaar gyarahavin shatabdi tak puraani hindi kaa rup nirmit or viksit hota rahaa.
 gyarahavin sadi ke lagbhag deshbhasha hindi kaa rup adhik sfoot hone laga. us samay pashchimi hindi pradesh main anek chote chote rajput rajya sthapit ho gaye the. ye paraspar athwa videshi akramanakariyon se praaia: yuddhrat rahaa karte the. inhen raajaaon ke sangrakshan main rahanevaale chaarnon or bhaaton kaa rajprashastimulak kavy virgatha ke naam se abhihit kiya gaya. in virgthaon ko raso kaha jaataa he. inamen ashrayadata raajaaon ke shaury or parakram kaa ojasvi varnan karne ke saath hi unke premaprasangon kaa bhi ullekh he. raso granthon main sangharsh kaa kaaran praaia: prem dikhaaya gaya he. in rachanaaon main itihaas or kalpana kaa mishran he. raso virgit or prabandhkavy - in do roopon main likhe gayi. in raso granthon main se anek kii uplabdh pratiyaan chaahe aitihaasik drushti se sandigdh hon par in virgthaon kii maukhik parampara ansadigdh he. inamen shaury or prem kii ojasvi or saras abhivyakti hui he.
 isi kalavadhi main maithil kokil vidyapati hue jinaki padaavalee main maanviya saundarya ore prem kii anupam vyanjana milti he. kirtilata or kirtipataakaa inke do anya prasiddh granth hai. amir khusro kaa bhi yahi samay he. inhone theth khadi boli main anek paheliyaan, mukariyaan or do sakun rache hai. inke geeton, dohon kii bhashaa brajabhasha he.adikaal ke pramukh kavi or unki rachanaayen aktubar 02, 2009 aaj ham adikalin kaviyon kii pramukh kritiyon kaa vivaran prastut kar rahen hai :1.	abdurrahman : sandesh raasak2.	narpathi naalh : bisaldev raso 3.	chandbaradaayi : prithviraj raso 4.	dalpati vijay : khumaan raso 5.	jaganic : parmaal raso6.	shargandhar : hammir raso7.	nalh singh : vijaypal raso8.	jalh kavi : buddhi raso9.	madhavadas chaaran : ram raso10.	delhan : gadhy sukumaal raso 11.	shridhar : ranmal chand, piriot raysa12.	jindharmasuri : sthulibhadra raas13.	gulab kavi : karahia kau raiso14.	shalibhadrasuri : bharteshwar bahualiraas15.	joindu : parmatm prakaash16.	kedaar : jayachand prakaash17.	madhukar kavi : jasmayank chandrika18.	swayambhu : paum chariu19.	yogasar :sanayadhamm doha20.	harprasad shastri : bauddhagan or doha21.	dhanpal : bhaviyatt kaha22.	lakshmidhar : praakrit pangalam23.	amir khusro : kissa chaha darvesh, khalik baari24.	vidyapati : kirtilata, kirtipataakaa, vidyapati padaavalee 
 terahavin sadi tak dharm ke kshetra main badi astavyastata aa gai. janata main sidhon or yogiyon aadi dwaara prachlit andhvishwaas fail rahe. the, shastragyansampann varg main bhi roodhiyon or aadambar kii pradhanta ho chali thi. mayawad ke prabhaav se lokavimukhataa or niskriyata ke bhav samaaj main panpane lage the. aise samay main bhaktiandolan ke rup main aisa bharatvyaapee vishaal saanskrithik andolan uthaa jisane samaaj main uthkarshvidhayak saamaajik or vaiyaktik mulyon kii pratishtha kii.
 bhakthi andolan kaa aarambh dakshin ke alwar santon dwaara dasvin sadi ke lagbhag hua. vahaan shankaracharya ke advaitamat or mayawad ke virodh main chaar vaishnav sampradaay khadey hue. in chaaron sampradaayon ne uttar bharat main vishnu ke avtaron kaa prachaarprasar kiya. inamen se ek ke pravartak ramanujacharya the, jinaki shishyparampara main aanevaale ramanand ne uttar bharat main rambhakti kaa prachaar kiya. ramanand ke ram brahm ke sthanapann the jo rakshason kaa vinaash or apni lila kaa vistaar karne ke liye sansar main avateern hote hai. bhakthi ke kshetra main ramanand ne oonchnich kaa bhedbhaav mitaane par vishesh bal diya. ram ke sagun or nirgun do roopon ko maananevaale do bhakton - kabir or tulsi ko inhone prabhavit kiya. vishnuswami ke shuddhadvait mat kaa aadhaar lekar isi samay vallabhacharya ne apana pushtimaarg chalaaya. barahavin se solahavin sadi tak puure desh main puranasammat krishnacharitra ke aadhaar par kai sampradaay pratishthit hue, jinamein sabase zyada prabhaavshaalee vallabh kaa pushtimaarg tha. unhone shankar mat ke viruddh brahm ke sagun rup ko hi vaastavik kaha. unke mat se yah sansar mithyaa yaa maaya kaa prasar nahin he balki brahm kaa hi prasar he, at: satya he. unhone krishna ko brahm kaa avatar mana or uski prapti ke liye bhakt kaa purna aatmasamarpan aavashyak batalaaya. bhagavan ke anugrah yaa pushti ke dwaara hi bhakthi sulabh ho sakati he. is sampradaay main upasna ke liye gopisenvallabh, lilapurushottam krishna kaa madhur rup sweekrut hua. is prakaar uttar bharat main vishnu ke ram or krishna avtaron pratishtha hui.
 is prakaar in vibhinn maton kaa aadhaar lekar hindi main nirgun or sagun ke naam se bhakthikavy kii do shakhaayen saath saath chalin. nirgunamat ke do upavibhag hue - gyanashrayi or premashrayi. pehle ke pratinidhi kabir or duusare ke jaaysi hai. sagunmat bhi do upadharaon main pravaahit hua - rambhakti or krishnabhakti. pehle ke pratinidhi tulsi hai or duusare ke surdaas.
 gyanashrayi shakha ke pramukh kavi kabir par taatkaalik vibhinn dharmik pravritiyon or darshanik maton kaa sammilit prabhaav he. unki rachanaaon main dharmasudharak or samajasudharak kaa rup vishesh prakhar he. unhone aacharan kii shuddhta par bal diya. bahyadambar, roodhiyon or andhvishwaason par unhone teevr kashaghat kiya. manushya kii kshamta kaa udghosh kar unhone nimnashrenee kii janata main aatmgaurav kaa bhav jagaaya. is shakha ke anya kavi raidas, dadu hai.
 premashrayi dhara ke sarvapramukh kavi jaaysi hai jinka "padmavat' apni maarmik premavyanjana, katharas or sahaj kalavinyas ke kaaran vishesh prashansit hua he. inaki anya rachanaaon main "akharavat' or "aakhri kalam' aadi hai, jinamein sufi sampradaaysangat baaten hai. is dhara ke anya kavi hai qutuban, manzan, usmaan, shaikh nabi or nur mohammad aadi.
 aaj kii drushti se is sampurna bhakthikavy kaa mahatv uski dharmikata se adhik lokajeevanagat maanviya anubhutiyon or bhaavon ke kaaran he. isi vichaar se bhaktikaal ko hindi kavy kaa swarna yug kaha ja saktaa he.
 1700 i. ke aas paas hindi kavita main ek nayaa mode aayaa. ise visheshat: taatkaalik darbari samskruti or sanskritsahitya se uttejnaa mili. sanskrit sahityashastra ke katipay anshon ne use shastreey anushaasan kii ore pravrutt kiya. hindi main 'reeti' yaa 'kavyariti' shabd kaa prayog kavyashastra ke liye hua tha. isliye kavyashastrabaddh saamaanya srujanpravriti or ras, alankaar aadi ke nirupak bahusankhyak lakshangranthon ko dhyaan main rakhte hue is samay ke kavy ko 'reetikavy' kaha gaya. is kavy kii shringaari pravritiyon kii puraani parampara ke spasht sanket sanskrit, praakrit, apbhransh, farsi or hindi ke adikavy tathaa krishnakavy kii shringaari pravritiyon main milte hai.
 reetikavy rachana kaa aarambh ek sanskritgya ne kiya. ye the acharya keshavadas, jinaki sarvaprasiddh rachanaayen kavipriya, rasikapriya or ramchandrika hai. keshav ke kai dashak baad chintamani se lekar atharahavin sadi tak hindi main reetikavy kaa ajasr strot pravaahit hua jisamen nar-nari-jivan ke romantic pakshon or tatsambandhi saras samvednaaon kii atyant kalatmak abhivyakti vyapak rup main hui.
 reetikaal ke kavi raajaaon or raison ke aashray main rahete the. vahaan manoranjan or kalavilas kaa vaataavaran swaabhaavik tha. bauddhik anand kaa mukhya saadhan vahaan uktivaichitraya samajha jaataa tha. aise vaataavaran main likhaa gaya sahitya adhiktar shringarmulak or kalavaichitraya se yukt tha. par isi samay prem ke svachhand gayak bhi hue jinhone prem kii gaharaaiyon kaa sparsh kiya he. maatra or kavyagun donon hi drushtiyon se is samay kaa nar-nari-prem or saundarya kii maarmik vyanjana karanevaala kavyasahitya mahatvapurn he.
 reetikavy mukhyat: maansal shringaar kaa kavy he. isamen nar-narijivan ke smaraneey pakshon kaa sundar udghaatan hua he. adhik kavy muktak style main he, par prabandhkavy bhi hai. in do sau varshon main shringaarakavy kaa apurv utkarsh hua. par dhire dhire reeti kii jakad badhati gai or hindi kavy kaa bhavakshetra sankeern hota gaya. aadhunik yug tak aate aate in donon kamiyon kii ore sahityakaron kaa dhyaan vishesh rup se aakrisht hua.
 inhen bhi dekhen - 
 yah aadhunik yug kaa aarambh kaal he jab bharatiyon kaa europea samskruti se sampark hua. bharat main apni jaden jamaane ke kaam main angareji shashan ne bhartiya jivan ko vibhinn staron par prabhavit or andolit kiya. nai paristhitiyon ke dhakke se sthitisheel jivanavidhi kaa dhaanchaa tuutane laga. ek nae yug kii chetana kaa aarambh hua. sangharsh or saamanjasy ke nae aayam saamne aae.
 naye yug ke sahityasrujan kii sarvocch sambhaavnaayen khadi boli gadhy main nihit thim, isliye ise gadhy-yug bhi kaha gaya he. hindi kaa pracheen gadhy rajasthani, maithili or brajabhasha main miltaa he par vah sahitya kaa vyapak madhyam banane main ashakt tha. khadiboli kii parampara pracheen he. amir khusro se lekar madhyakaalin bhushan tak ke kavy main iske udhaaharan bikhare pade hai. khadi boli gadhy ke bhi puraane namoonay mili hai. is tarah kaa bahut sa gadhy farsi or gurumukhi lipi main likhaa gaya he. dakshin kii musalmaan riyasaton main "dakkhini' ke naam se iskaa vikaas hua. atharahavin sadi main likhaa gaya ramprasad niranjani or daulataraam kaa gadhy uplabdh he. par nayi yugachetana ke samvahak rup main hindi ke khadi boli gadhy kaa vyapak prasar unnisvin sadi se hi hua. kalkatte ke fort wiliam kalege main, navaagat angarej afasaron ke upyog ke liye, lallu laal tathaa sadal mishra ne gadhy kii pustaken likhakar hindi ke khadi boli gadhy kii purvaparampara ke vikaas main kuch sahaayta di. munshi sadasukhlal or insha allaa khan kii gadhy rachanaayen isi samay likhi gai. aage chalakar press, patrapatrikaon, isai dharmprachaarkon tathaa naveen shiksha sansthaaon se hindi gadhy ke vikaas main sahaayta mili. bengal, punjab, gujarat aadi vibhinn praanton ke nivaasiyon ne bhi isaki unnati or prasar main yoga diya. hindi kaa pehla samachaarpatr "udant maartand' 1826 i. main kalkatte se prakashit hua. raja shivaprasad or raja lakshmana singh hindi gadhy ke nirmaan or prasar main apane apane dhang se sahaayak hue. aryasamaj or anya saanskrithik andolanon ne bhi aadhunik gadhy ko aage badhaayaa.
 gadhysahitya kii vikasman parampara unnisvin sadi ke uttarardh se agrasar hui. iske pravartak aadhunik yug ke pravartak or pathpradarshak bhaaratendu harishchandra the jinhone sahitya kaa samakaleen jivan se ghanishtha sambandh sthapit kiya. yah sankranti or navajagaran kaa yug tha. angarejon kii kootnithik chaalon or aarthik shoshan se janata santrast or kshubdh thi. samaaj kaa ek varg paashchaatya sanskaron se aakraant ho rahaa tha to doosraa varg roodhiyon main jakadaaa hua tha. isi samay nai shiksha kaa aarambh hua or saamaajik sudhaar ke andolan chale. naveen gyaan vigyaan ke prabhaav se navshikshiton main jivan ke prati ek nayaa drushtikon viksit hua jo ateet kii apeksha vartmaan or bhavishya kii ore vishesh unmukh tha. saamaajik vikaas main utpann aasthaa or jaagrath samudayachetana ne bharatiyon main jivan ke prati nayaa utsaah utpann kiya. bhaaratendu ke samakaleen sahitya main visheshat: gadhysahitya main tatkaaleen vaicharik or bhautik parivesh kii vibhinn avasthaaon kii spasht or jivant abhivyakti hui. is yug kii naveen rachanaayen deshbhakti or samajasudhar kii bhaavana se paripurna hai. anek nai paristhitiyon kii takaraahat se raajnneetik or saamaajik vyang kii pravriti bhi udbuddha hui. is samay ke gadhy main bolchaal kii sajivta he. lekhakon ke vyaktitv se samprukt hone ke kaaran usamen paryaapt rochakata aa gai he. sabase adhik niabandh likhe gaye jo vyaktipradhan or vichaarpradhan tathaa varnanaatmak bhi the. anek shaileyon main kathasahitya bhi likhaa gaya, adhiktar shikshapradhan. par yathartwaadee drushti or nae shilp kii vishistataa shrinivas das ke "parikshaguru' main hi he. [[devkinandan khatri kaa tilsmi upanyaas 'chandrakanta' isi samay prakashit hua. paryaapt pariman main naatakon or saamaajik prahasanon kii rachana hui. bhaaratendu, pratapanarayan mishra, shrinivas das, aadi pramukh naatakkaar hai. saath hi bhakthi or shringaar kii bahut si saras kavitaayen bhi nirmit hui. par jin kavitaaon main saamaajik bhaavon kii abhivyakti hui ve hi naye yug kii srujanshiltaa kaa aarambhik abhas detii hai. khadi boli ke chhitroot prayogon ko chhod shesh kavitaayen brajabhasha main likhi gayin. vastav main nayaa yug is samay ke gadhy main hi adhik pratifalit ho sakaa.
 is kalavadhi kii sabase mahatvapurn ghatnaayen do hai - ek to saamaanya kavyabhasha ke rup main khadi boli kii sweekruti or duusare hindi gadhy kaa niyaman or parimarjan. is kaary main sarvaadhik shashakt yoga saraswati sampadak mahaviraprasad dvivedi kaa tha. dvivedi ji or unke sahakarmiyon ne hindi gadhy kii abhivyaktikshmata ko viksit kiya. niabandh ke kshetra main dvivedi ji ke atirikt balmukund, chandradhar sharma guleri, purnasingh, padmasingh sharma jaise ek se ek saavdhaan, shashakt or jeevant gadhyshaileekar saamne aae. upanyaas anek likhe gaye par uski yathartwaadee parampara kaa ullekhneey vikaas na ho sakaa. yatharthparak aadhunik kahaniyaan isi kaal main janami or vikasman hui. guleri, kowshik aadi ke atirikt premchand or prasad kii bhi aarambhik kahaniyaan isi samay prakaash main ai. naatak kaa kshetra avashya suunaa sa rahaa. is samay ke sabase prabhaavshaalee sameekshak dvivedi ji the jinaki sanshodhanavaadee or maryaadanishth aalochana ne anek samakaleen sahitya ko paryaapt prabhavit kiya. mishrabandhu, krishnabihari mishra or padmasingh sharma is samay ke anya sameekshak hai par kul milakar is samay kii samiksha bahyapakshapradhan hi rahi.
 sudhaarwadi aadarshon se prerit ayodhyasingh upaadhyaay ne apane "priypravas' main radha kaa loksevika rup prastut kiya or khadiboli ke vibhinn roopon ke prayog main nipunata bhi pradarshit kii. maithilisharan gupt ne "bharat bharti' main rashtriyata or samajasudhar kaa swar unchaa kiya or "saket' main urmila kii pratishtha kii. is samay ke anya kavi dvivedi ji, shridhar pathak, balmukund gupt, nathuram sharma 'shankar', gaya prasad shukla 'sanehi' aadi hai. brajabhasha kavyaparampara ke pratinidhi ratnakar or satyanarayan kaviratn hai. is samay khadi boli kavyabhasha ke parimarjan or samayik parivesh ke anuroop rachana kaa kaary sampann hua. nae kavy kaa adhikansh vichaarparak or varnanaatmak he.
 san 1920-40 ke do dashakon main aadhunik sahitya ke antargat vaicharik or kalatmak pravritiyon kaa anek rup utkarsh dikhaai padaa. sarvaadhik lokapriyata upanyaas or kahani ko mili. kathasahitya main ghatnavaichity kii jagah jite jaagate smaraneey charitron kii sristi hui. nimna or madhyavargeey samaaj ke yatharthparak chitra vyapak rup main prastut kiye gaye. varnan kii sajiv shaileyon kaa vikaas hua. is samay ke sarvapramukh kathakaar premchand hai. vrundavanlaal verma ke aitihaasik upanyaas bhi ullekhya he. hindi naatak is samay jaishankar prasad ke saath srijan ke naveen str par arohan karata he. unke romantic aitihaasik naatak apni jeevant charitryasrishti, naatakeey sangharshon kii yojana or samvedniyata ke kaaran vishesh mahatv ke adhikari hue. kai anya naatakkaar bhi sakriy dikhaai pade. hindi aalochana ke kshetra main ramchandra shukla ne sur, tulsi or jaaysi kii sookshm bhavasthitiyon or kalatmak visheshtaon kaa maarmik udghaatan kiya or sahitya ke saamaajik mulyon par bal diya. anya aalochak he shri nandadulaare vaajapeyi, da. nagendra tathaa da. hajariprasad dvivedi.
 kavy ke kshetra main yah chhayavaad ke vikaas kaa yug he. purvavarti kavy vastunishth tha, chhayavaadi kavy bhavanishtha he. isamen vyaktivaadee pravritiyon kaa praadhanya he. sthool varnan vivaran ke sthaan par chhayavaadi kavy main vyakti kii svachhand bhaawanaaon kii kalatmak abhivyakti hui. sthool tathy or vastu kii apeksha bimbvidhayak kalpana chhayavaadiyon ko adhik priy he. unki saundaryachetana vishesh viksit he. prakrutisaundarya ne unhen vishesh aakrisht kiya. vaiyaktik sanvegon kii pramukhataa ke kaaran chhayavaadi kavy mulat: pragitatmak he. is samay khadi boli kavyabhasha kii abhivyaktikshmata kaa apurv vikaas hua. jaishankar prasad, maakhanlaal, sumitranandan pant, sooryakanth treepathi "niraala', mahadevi, naveen or dinakar chhayavaad ke utkrisht kavi hai.
 san 1940 ke baad chhayavaad kii samveganishtha, saundaryamulak or kalpanapriy vyaktvaad pravritiyon ke virodh main pragativaad kaa sanghabaddh andolan chalaa jisaki drushti samajabaddh, yathartwaadee or upyogetavaadi he. saamaajik vaishamy or vargsangharsh kaa bhav isamen vishesh mukhar hua. isane sahitya ko saamaajik kranti ke astr ke rup main grahan kiya. apni upyogetavaadi drushti kii simaaon ke kaaran pragativaadee sahitya, visheshat: kavita main kalatmak utkarsh kii sambhaavnaayen adhik nahin thim, phir bhi usne sahitya ke saamaajik paksh par bal dekar ek nai chetana jaagrath kii.
 pragativaadee andolan ke aarambh ke kuch hi baad nae manovigyaan yaa manovishleshanshastra se prabhavit ek or vyaktivaadee pravriti sahitya ke kshetra main sakriy hui thi jise san 1943 ke baad prayogwaad naam diya gaya. isi kaa sanshodhit rup vartmaankaleen nai kavita or nai kahaniyaan hai.
 is prakaar ham dekhte hai ki dwitiya mahayuddh or uske uttarkalin sahitya main jivan kii vibheeshikaa, kurupata or asangatiyon ke prati ansatosh tathaa kshobh ne kuch aage peeche do prakaar kii pravritiyon ko janm diya. ek kaa naam pragativaad he, jo marks ke bhautikwaadi jeevandarshan se prerana lekar chalaa; doosraa prayogwaad he, jisane paramparaagat aadarshon or sansthaaon ke prati apane ansatosh kii teevr pratikriyaaon ko sahitya ke naveen rupagat prayogon ke madhyam se vyakt kiya. isapar nae manovigyaan kaa gaharaa prabhaav padaa.
 pragativaad se prabhavit kathakaron main yashpal, upendranath ashk, amritlal nagar or nagarjun aadi vishisht hai. aalochakon main ramvilas sharma,namvar singh, vijayadev narayan saahi pramukh hai. kaviyon main kedarnath agarwal, nagarjun, rangey raghav, shivamangala singh 'suman' aadi ke naam prasiddh hai. nibandh vidha main is daur main achhaarya hajariprasad dvivedi, vidya nivas mishra or kubernath raay ne vishesh khyaati arjeet kii.
 nae manovigyaan se prabhavit prayogon ke liye sachesht kathakaron main agyeya pramukh hai. manovigyaan se gambhir rup main prabhavit ilachandra joshi or janendra hai. in lekhakon ne vyaktiman ke avchetan kaa udghaatan kar nayaa naitik bodh jagaane kaa praytn kiya. janendra or agyeya ne katha ke paramparaagat dhaanche ko todakar shailicilp sambandhi nae prayog kiye. parvarti lekhakon or kaviyon main vaiyaktik pratikriyaayein adhik prakhar huin. samakaleen parivesh se ve purnat: sansakt hai. unhone samaaj or sahitya kii manyataon par gaharaa prashnchihn laga diya he. vyaktijivan kii laachaari, kuntha, aakrosh aadi vyakt karne ke saath hi ve vaiyaktik str par nae jeevanamoolyon ke anveshan main lage hue hai. unki rachanaaon main ek ore saarvbhaum santras or vibheeshikaa kii chatapataahat he to duusari ore vyakti ke astitv kii anivaaryta or jivan kii sambhaavnaaon ko rekhaankit karne kaa upkram bhi. hamaara samakaleen sahitya atyantik vyaktvaad se grast he or yah uski seemaa he. par uskaa sabase bada bal uski jeevanmayata he jisamen bhavishya kii shashakt sambhaavnaayen nihit hai.
