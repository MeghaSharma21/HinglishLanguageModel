 tangram ek paheli vaali khel he jisamen saat prakaar kii akritiyon vaale board hote hai jinako sataakar jamaana hota he taaki di hui akruti ban jaay. chapati akritiyon ko 'ten' kehete hai. jis akruti ko bananaa hota he uskaa keval bahari simarekha hi di gayi hoti he or apni kalpana-shakti kaa prayog karke sabhi saat tukdon kaa prayog karke hue vah akruti banani hoti he. isamen simarekha ke andar kahin khaali sthaan nahin bachanaa chaiye yaa akritiyaan ek-duusare par chadhi hui nahin hon. 
 is khel kaa vikaas multah china main hua kintu kab hua, yah thik-thik pataa nahin he. china se yah naveen shatee main vyapaarik jahaajon ke madhyam se europe pahaunchi. europe main kuch kaal ke liye yah bahut lokapriy hui or baad main pratham vishwayuddh ke samay main bhi kaaphi lokapriy rahi. yah vishwa kii apane tarah kii sarvaadhik lokapriy khel he. 
 tangram ek rochak khel he. ise har jagah apane saath aasaani se lekar bhi jaaya ja saktaa he or anya bacchon ke saath milakar khelaa bhi ja saktaa he.
 tangram kaa avishkaar china main hua mana jaataa he. china main ise `chi chio pen` ke naam se janaa jaataa he. jis tarah tangram ek rochak khel he, vaise hi iske avishkaar kii kahani bhi rochak he. china ke raja ke liye ek baar uske sevak ek scawair sheesha lekar aa rahe the. galati se vah sheesha girakar tut gaya, maje kii baat yah thi ki sheesha girakar chakanachur nahin hua balki spasht saat tukdon main bant gaya. sevakon ne shishe ke un saat tukdon ko waapas chaukor aakaar main jodne ke liye bahut praytn kiya. sevak jitani baar tukdon ko jodne ke liye samyojit karte har baar unhen ek nai akruti milti. sevakon ko is khel main bada majaa aayaa or unhone raja ko shishe ke ye saat tukade pajal ke rup main pesh kiye. raja ne bhi is khel ko bahut pasand kiya. dhire-dhire yah khel puure china main khelaa jane laga. 18veen shatabdi ke madhya main china ke kisi vyakti ne tangram ko jahaaj ke jariye america main rah rahe kisi bachche ko gift main bheja tha. 19veen shatabdi tak yah america se europe main or phir duniya bhar main janaa jane laga.
 tangram ko bazaar se kharidkar laayaa ja saktaa he yaa ise kisi scawair gatte yaa cardboard se ghar par bhi banaaya ja saktaa he. isaki saat jyamitiya akritiyon main paanch trikon, ek varg or ek saamanantar chaturbhuj hota he. iske do bade trikonon kaa aakaar madhyam aakaar ke trikon se doguna tathaa madhyam aakaar ke trikon kaa aakaar chote aakaar ke trikon se doguna hota he. isi tarah scawair tukade kaa kshetrafal chote aakaar ke trikon ke kshetrafal se doguna or samanaantar chaturbhuj kaa kshetrafal scawair tukade ke baraabar rakhaa jayega.
