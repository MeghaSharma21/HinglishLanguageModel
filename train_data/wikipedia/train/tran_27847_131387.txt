 aparaadh, apradhi, aapraadhik swabhaav tathaa aparaadhiyon ke sudhaar kaa vaigyanik adhyayan aparaadh shaastra ke antargat kiya jaataa he. iske antargat aparaadh ke prati samaaj ke ravaiya, aparaadh ke kaaran, aparaadh ke parinaam, aparaadh ke prakaar evam aparaadh kii rokthaam kaa bhi adhyayan kiya jaataa he.
 samaaj jisamen vyakti rahata he, maanviya samaaj kehalaata he. maanviya samaaj main maanviya niyam or kanoon samaaj vyavastha ko chalaane ke liye alag-alag samaaj ke liye banaaye jate he. bane hue saamaajik niyamon ko todne ko aparaadh kii shrenee main gina jaataa he. saamaajik niyamon main aarthik, rajnatik, dharmik or maanviya rahan sahan ke niyam, vibhinn samay or sabhyataaon ke anusaar pratipaadit kiye jate hai.
 aparaadh jis samay maanav samaaj kii rachana hui arthath manushya ne apana samaajik sanghathan prarambh kiya, usee samay se usne apane sanghathan kii raksha ke liye naitik, saamaajik aadesh banaae. un adesho kaa paalan manushya kaa 'dharm' batalaaya gaya. kintu, jis samay se maanav samaaj bana he, usee samay se uske adeshon ke viruddh kaam karanevaal bhi paidaa ho gaye he or jab tak manushya pravriti hi na badal jaae, aise vyakti baraabar hote rahenge.
 yugon se aparaadh kii vyakhya karne kaa prayaas ho rahaa he. atev ke. sen ne aparaadh kii sata itihaas kaal ke bhi purv se maani he. atev isaki vyakhya kathin he. purvi tathaa pashchimi deshon ke praarambhik vidhaanon ke naitik, dharmik tathaa saamaajik niyamon kaa todna samaan rup se aparaadh tha. sargent satefan ne likhaa he ki samudaay kaa bahumat jise sahi baat samajhe, uske vipareet kaam karnaa aparaadh he. bladeston kehete hai ki samue samudaay ke prati kartavya he tathaa uske jo adhikaar hai unki avagya aparaadh kaa nirnay nagar kii samoochee janata karti thi. aaj ke kanoon main aparaadh 'saarvajanik haani' kii vastu samajha jaataa he.
 do sau varsh purv tak sansar ke sabhi deshon kii yah nishcitt niti thi ki jisane samaaj ke adeshon kii avagya kii he, usase badla lenaa chahie. isiilie apradhi ko ghor yatnaa di jaati thi. jelon main uske saath pashu se bhi bura vyavhaar hota tha. yah bhaavana ab badal gai he. aaj samaaj kii nishchit dharna he ki aparaadh, shaareerik tathaa maansik donon prakaar kaa rog he, isliye apradhi kii chikitsa kerani chahie. use samaaj main waapas karte samay shisht, sabhy, naitik naagarik banaakar waapas karnaa he. atev karagaar yatnaa ke liye nahin, sudhaar ke liye he.
 yah to spasht ho gaya ki aparaadh yadi naitik tathaa saamaajik adeshon kii avagya kaa naam he to is shabd kaa koi nishchit arth nahin batalaaya ja saktaa. frid varg ke viddhan prayek aparaadh ko kamvasana kaa parinaam batalaate he tathaa hili jaise shastri use saamaajik vaataavaran kaa parinaam kehete hai, kintu ye donon mat maanya nahin he. ek desh main ek hi prakaar kaa dharm nahin he. har ek main ek hi prakaar kaa saamaajik sanghathan bhi nahin he, rahan sahan main bhed he, aachaar vichaar main bhed he, aisi sthiti main ek desh kaa aparaadh duusare desh main sarvatha uchit aachaar ban saktaa he. kahin par stri ko talaak dena vaid baat he, kahinpar sarvatha varjit he. kahin par sanyukt parivaar ke jivan uchit he, kahin par paariwaaki jivan kaa koi kanoonee niyam nahin he. san 1946-47 main england main chorbazari karanevaalo ko kadaa dand miltaa tha, france main use ek 'saadhaaran' baat samajha jaataa tha. kai desh dharmik rup se kiya gaya vivaah hi vaid maanate he. purvi yorape tathaa anya anek sabhyavaadee deshon main dharmik pratha se kiye gaye vivaah kaa koi kanoonee mahatv hi nahin hota.
 sanyukt rashtrasang ne bhi aparaagh kii vyakhya karne kii cheshtaa kii he or usne bhi keval 'asaamaajik' athwa 'samajavirohi' kaaryon ko aparaadh sweekaar kiya he. par isse vishwavyaapee naitik tathaa aparaadh sambandhi vidhaan nahin ban saktaa. mote taur par sach bolnaa, chori na karnaa, duusare ke dhan yaa jivan kaa apharan na karnaa, pita, mata tathaa gurujanon kaa aadar, kamvasana par niyantran, yahi moulik naitikta he jiskaa har samaaj main paalan hota he or jiske vipareet kaam karnaa aparaadh he.
 italy ke dow lambrojo pehle shastri the jinhone aparaadh ke bajaay 'apradhi' ko pahchaanane kaa praytn kiya. pheri samaajavigyaan dwaara aparaadh ho, chaahe koi bhi kare, kisi bhi paristhiti main kare, uskaa or koi kaaran nahin, keval yahi kaha ja saktaa he ki vyaktigat swatantra ichha se kiya gaya he yaa prakritik yaa swaabhaavik kaarnon kaa parinnam he. garophalo aparaadh ko manovigyaan kaa vishay maanate the : unke anusaar chaar prakaar ke apradhi hote he-hatyare, ugr apradhi, sampati ke viruddh apradhi, tathaa kaamuk vaasana ke apradhi. garophalo ke mat se prandand, aajanm karagaar yaa deshnikala, ye hi teen sajaayen honi chahie.
 phon hamail ne pehali baar apradhi sudhaar kii charchaa uthaai. france ke pandit tarmde ne naitik jimmedaari, 'vyaktigat vishistataa' kii charchaa kii. unke unusaar manushya apni chetana tathaa antashchetana kaa samucchy maatr he. uske kaaryon se jise dukh pahunche yani jiske prati aparaadh kiya jaay usko bhi samaan rup se saamaajik ekta ke prati sachet karnaa chahie.
 france kii rajyakranti ne 'maanav ke adhikaar' kii ghoshnaa kii. apradhi bhi manushya hai. uskaa bhi kuch naiysargik adhikaar he. isliye apradhi aparaadh kii vyakhya chaahate he. isaki sabase spasht vayakhya san 1934 ke francisi dandvidhaan ne kii. aparaadh vahi he jise kanuunan manaa kiya gaya ho. jis cheez ko tatkaaleen vaataavaran main manaa kar diya gaya he, usee kaa naam aparaadh he. kintu, kanuunan nazaij kaam karnaa hi aparaadh nahin rah gaya he. dow gutner ne jo baat uthaai thi vahi aaj har ek nyaayalay ke liye mahan vishay ban gai he. vahi aparaagh he. yadi chat par patang udaate samay kisi ladke ke pair se ek pathar neeche sadak par aa jaae or kisi duusare ke sir par girakar praan le le to vah ladkaa hatya kaa apradhi nahin he. atev mahatv kii vastu niyat he. aparaadh or uske karne kii niyat-in donon ko mila dene se hi vaastavik nyaay ho saktaa he.
 kintu samajashaastra ke panditonke saamne yah samasya bhi thi or he ki samaaj kii haani karanevaal ke saath vyavhaar kaisaa ho. aflatoon kaa mat tha ki haani pahunchaanevaale kii haani karnaa anuchit he. prasiddh samaaj-shastri jivik ne spasht kaha tha ki nyaay kabhi nahin chahta ki bhul karanevaal yani aparaadh karanwane ko pidaa pahunchaai jaae. lard halden ne bhi aparaadh kaa vichaar na kar apradhi vyakti, uski samasyaayen, uske vaataavaran par vichaar karne kii salaah di he. britain ke prasiddh raajnneetijna tathaa kai baar praghan mantri bananevaale winston churchill kaa kathan he ki aparaadh tathaa apradhi ke prati janata kii kisi bhaavana tathaa drushti he, usee se us desh kii sabhyataa kaa vaastavik anumaan lag saktaa he. british kanoon usee kaam ko aparaadh samajhataa he jo durbhaav se, swechhaya, dhoortattapurvak kiya, karaayaa, karne diya yaa hone diya gaya ho. bahut se aparaadh aise hote hai jo aparaadh hone ke karan hi aparaadh nahin samajhe jate. jaise, britain main jin prakaar ke vivaah nazaij he atah yadi vivaah ho bhi gaya to vah vivaah nahin samajha jayega, jaise 16 varsh se kam umr kii ladki se vivaah karnaa ityadi.
 naveen audyogic sabhyataa main aparaadh kaa rup tathaa prakaar bhi badal gaya he. nae kism ke aparaadh hone lage hai jinaki kalpana karnaa kathin he. isliye aparaadh kii pahchaan ab is samay yahi he ki kanoon ne jis kaam ko manaa kiya he, vah aparaadh he. jisane manaa kiya hua kaam kiya he, vah apradhi he. kintu, apradhi paristhiti kaa das ho saktaa he, vivash ho saktaa he, isliye use pahchaanane kaa praytn karnaa hoga. aaj kaa aparaadh shaastra isamen vishwaas nahin karata ki koi pet se sikhkar aaradhi bana he yaa koi jaanboojh kar use apana 'jivan' bana rahaa he. har ek aparaadh kaa tathaa har ek apradhi kaa adhyayan hona chahie. isiilie aaj prayek aparaadh tathaa prayek apradhi vyaktigat adhyayan, vyaktigat nidaan tathaa vyaktigat chikitsa kaa vishay ban gaya he.
 manovigyaan aparaadh ko manushya kii maansik ulajhanon kaa parinaam maanata he. jis vyakti kaa balykaal prem ore protsaahan ke vaataavaran main nahin bitta uske man main unek prakaar kii hinata kii maansik granthiyaan ban jaati hai. in grathiyon main uski man main uski bahut si maansik shakti sanchit rahati he. dow alfred edler kaa kathan he ki jis vyakti ke man main hinata kii maansik granthiyaan rahati hai vah anivaary rup se anek prakaar ke aparaadh karata he. yah aparaadh vah isliye karata he ki swayan ko vah duusare logon se adhik balavaan siddh kar sake. hinata kii granthi tis vyakti main man main rahati he vah sadaa bhitari maansik asantosh kii sthiti main rahata he. vah sab samay aise kaamon main apane ko lagaae rahata he jisase sabhi log uski ore dekhen or uski prashansa kare. hinata kii maansik granthi manushya ko aise kaamon main lagaati he jinke karne se manushya ko anek prakaar kii ninda sunani padati he. es vyakti swayan ko sadaa charchaa kaa vishay banaae rakhana chahta he. yadi uske bhale kaamon ke liye charchaa nahin hui to bure kaamon ke liye hi ho. uski maansik granthi use shant man nahin rahane detii. vah use sadaa vishesh kaam karne ke liye prerana detii rahati he. yadi aise vyakti ko dand kiya jaae to isse uskaa sudhaar nahin hota, apitu isse uski maansik granthi or bhi jatil ho jaati he. aise apradhi ke upachaar ke liye maansik chikitsak kii aavashyaktaa hoti he.
 aadhunik manovigyaan ne hamen bataaya he ki samaaj main aparaadh ko kam karne ke liye dandvidhaan ko kadaa karnaa paryaapt nahin he. iske liye samaaj main sushiksha kii aavashyaktaa hoti he. jab manushya kii koi pravriti bachapan se hi prabal ho jaati he to aage chalkaar vah vishesh prakaar ke kaaryo main prakashit hoti he. ye kaary samaaj ke liye hitkar hote hen athwa samajavirohi hote he. samajavirohi kaary hi hamen vyakti ke prati uchit drushtikon rakhana hoga. jis balak ko bade laad pyaar se rakhaa jaataa he or use sabhi prakaar ke kaamon ko karne ke liye chhot de di jaati he, usamen dusron ke sukh ke liye apane sukh ko tyaagane kii kshamta kii nahin aati. es vyakti kii saamaajik bhavanaayen aviksit rah jaati he. jivan suswatv kaa nirmaan nahin hota. iske kaaran vah na to samaajik drushti se bhale bure kaa vichaar kar saktaa he ore na bure kaamon se swayan ko rokane kii kshamta praapt kar paata he. balak ke mata-pita or aasapaas kaa vaatavaran tathaa paathshaalas isamen mahatv kaa kaam karti hai. uchit shiksha kaa ek uddeshy yahi he ki balak apane upar sanyam kii kshamta aa jaae. jis vyakti main aatmaniyantran kii sthiti jitani adhik rahati he vah aparaadh utana hi kam karata he.
 samaaj main bahut se log apane vivek se pratikul aparaadh karte hai. iskaa kaaran kya he? aadhunik manovigyaan kii khojon ke anusaar aise logon kaa balykaal thik se vyateet nahin hua hota. ye log buddhi main to janm se hi praveen the atev ye anek prakaar ke vichaaron ko jaan sake. parantu unke man main bachapan main hi aise sthaayee bhav nahin bane jisase ve swayan ko anuchit kaary karne se roak saken. ye sthaayee bhav jab tak manushya ke swabhaav ke ang nahin ban jate tab tak ve manushya ko duraachaar se rokane kii kshamta nahin dete. aise vidvan log aparaadh karte hai or unke liye swayan ko koste bhi hai. isse ve apni maansik ulajhanein badha lete hai. kabhi kabhi ve apane anuchit kaaryon kii naitikta siddh karne main apni vidwata kaa upyog kar daalate hai. inkaa sudhaar saamaanya dandvidhaan se nahin ho paata. ve inase bachane ke anek upaay rach lete hai. aise logon ko sudhaarney ke liye aavashyak he ki shiksha kaa dhyey aajeevika kamanaa athwa vyavahaarakushalata praapt kar lenaa na hokar maanav vyaktitv kaa sampurna vikaas arthath bauddhik or bhavatmak vikaas ho. jab manushya dusron ke hit main apana hit dekhne lagata he or is sujh ke anusaar aacharan karne kii kshamta praapt kar letaa he tabhi vah samaaj kaa suyogy naagarik hota he. aisa vyakti jab kuch karata he, vah samaaj ke hit ke liye hi hota he.
 aparaadh ek prakaar kii saamaajik vishmata he. yah vyaktigat maansik vishmata kaa parinaam he. is prakaar kii vishmata kaa prarambh balya kaal main hi ho jaataa he. iske sudhaar ke liye prarambh main aadat daalani padati he ki vah dusron ke sukh main nij sukh kaa anubhav kare. vah aise kaam kare jisase sabhi kaa hit ho or sab uski prashansa karen.
 hindu dharamshastron ke anusaar saamanyatya chalit dharamshastra ke niyam, saamaajik niyam or rajanium ke viruddh aacharan karnaa hi aparaadh hai. hindu dharamshastron kaa vichaarashetra bahut vyapak he jiske antargat aarthik, raajnneetik, saamaajik aadi sabhi prakaar ke niyamon ke ullandhan kaa vichaar miltaa hai. isi ke anusaar hindu dharamshastron main saamaanya rup se 32 prakaar ke aparaadh bataae gaye hai. inaki sankhya or adhik bhi ho sakati hai kayoki desh, kaal or samaaj kii bhinnata ke anusaar in aparaadhon ke swaroop main bhi bhinnata milti hai. isliye bhinn-bhinn prakaar ke vichaar vyakt karte dikhaai padate hai. hindu dharamshastra athwa smritigranth aparaadhon or unke dand ke sambandh main bhinn-bhinn prakaar ke vichaar vyakt karte dikhaai padate hai. hindu dharamshastra ke antargat aparaadh ke swaroop par vichaar karne ke liye manu, yajyavlky, parashar, naarad, brihaspati, katyayan aadi ko pramaan mana jaataa hai.
 manashareerik drushti se aparaadh par vichaar karte hue lambrojo ne kaaphi pehle kaha tha ki apradhi vyakti ke sharir kii vishesh banaavat hoti hai. parantu us samay unke mat ko manyata nahin mili. haal main aparaadhiyon ko lekar kuch prayog kiye gaye jinase nishkarsh niklaa ki 60 pratishat aparaadhiyon ke sharir kii banaavat asaamaanya hoti he. raktakoshika main rahanevaale 23 gunasutra yugmon main se aparaadhiyon kaa 21vaan gunasutra yugma asaamaanya paaya gaya. san 1968 i. main apane chaar bacchon ke hatyare ek vyakti kii ore seledan kii ek adaalat main tark upasthit kiya gaya ki mere gunasutron kii banaavat atipurush kii he arthath meri raktakoshikaon main gunasutron kaa kram 'eks vaai' hai jiske kaaran meri aparaadh manovruti kaa kaaran prakritik he ore maine asaamaanya maansik dasha main jimmedaari samaapt karne ke liye apane bacchon kii hatya kii he. nyaayalay ne faisle main yadhyapi uski asaamaanya maansik shaareerik banaavat kaa ullekh nahin kiya gaya to bhi asaamaanya dasha ke aadhaar par apradhi ko chhod diya gaya.
 san 1969 i. main dow hargovind khurana ne anuvanshik sanket siddhant kaa pratipaadan karke nobel puraskaar praapt kiya jiske anusaar vyakti kaa aacharan uske jin samooh kii banaavat par nirbhar karata he or jin samooh kii banaavat vanshaparampara ke aadhaar par hoti he. faltah apradhi manovritatti ricth main bhi praapt ho sakati hai.
