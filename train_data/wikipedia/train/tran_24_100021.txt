 nirdeshaank: 26°56′10″N 75°45′42″E / 26.9361°N 75.76175°E / 26.9361; 75.76175mahapura, rajasthan kii rajdhani se koi das kilometre dur jaipur jile kii sanganer tehsil kaa ek aitihaasik gram he jo shivanand goswami jaise udbhat vidwaan ko amer naresh maharaja bishan singh / maharaja vishnusingh ne anya chaar gaanvon ke saath unka shishyatv swikaarne ke uplakshya main jaagir ke rup main bhent diya tha. mahapura anek kaarnon se bharat ke vilakshan graamon main se ek he, kyonki is gaanv ke saath itihaas or samskruti ke kai anjaane pahalu sambaddh hai.
 is gaanv ke naam kaa mul muhoort-ratna or sabheda-aaryasptshati jaise pracheen sanskrit granthon main jo satrahavin or atharahavin shatabdi ke hai, main miltaa he. kuch shodhakartaaon kaa abhimath he ki dakshin main bahane vaali vegavati dhawalvarna penna nadi kii smriti main ek 'vishaal'/ prasiddh / yaa mahimashali gaanv hone ke naate ise pehle 'mahapura' kaha gaya jo apbhransh upyog main aakar baad main mahapura kaha jane laga.
 ek mahimashali gaanv hone kii disha main sabase pehali baat to yah he ki mahapura anek sanskrit-vidwaanon kii karmbhumi rahaa he| swayan shivanand goswami dwaara sevit lakshminarayan kaa tantric-vigrah mahapura main he. ajmer road rashtriya rajmarg sankhya 8 ke najadik aradhya dev kaa pracheen lakshminarayan mandir aasapaas ke nivaasiyon ke liye atoot aasthaa kaa centre he. is mandir kii pratimaa ko yahaan nivas karne vaale shivanand goswami ne sthapit kiya tha. ve 1747 ke madhya dakshin bharat se yahaan aae the. amer ke taatkaalik shaasha maharaja vishnu singh ne apane rajbhishek ke avasar par unhen aamantrit kiya tha. unhone shivanandji ko dakshina ke rup main paanch gaanv bhent kiye the- is aashay kaa abhilekh bikaner sthit rajasthan praachya vidya pratishthan main dekha ja saktaa he. unheen paanch gaanvon main se ek mahapura gaanv bhi tha. goswamiji ne is gaanv main bhagwaan lakshminarayan kii pratimaa sthapit kar ek sundar mandir kaa nirmaan karavaaya tha. mandir main bhagwaan kaa vigrah dakshinatya style kaa he. iskaa swaroop is prakaar he ki bhagwaan vishnu garud par arurh hai va lakshmi unki god main sushobhit hai. harihar kii ekarupata kaa lakshya karke is pratimaa main ardhnarishwar nateshwar ke bhi darshan hote hai, isliye unhen kameshwari kaa yugal swaroop bhi mana jaataa he. yah pratimaa shaligram shila se nirmit maani jaati he. sthaneey nivaasiyon kaa maananaa he ki is murti ko jo bhi jis bhaavana va jis rup main dekhtaa he bhagwaan use usee rup main darshan dete hai. mandir kaa dwaar kalatmak he. 
 shiromani bhatta, jo shivanand goswami ke naam se prasiddh hue, yahan sakutumb kuch varsh rahe the. yaheen unhone san 1680 isvi main amer main maharaja bishan singh ke liye vaajapeya yajna karwaane ke baad ek chabutara nirmit karavaaya tha- jo aaj bhi vidyaman he or jise hardaul kaa chabutara kaha jaataa he.
 hardaul ke chabutare kaa bhi apana itihaas he. kaha jaataa he– amer maharaja ke aagrah par san 1680 isvi main shivanand goswami orchha madhyapradesh se ashwon par or baiylgaadiyon main sapariwaar mahapura aane ke liye chale the. tab bundelkhand sahit madhyavarti anek sthalon par luteron kaa bada aatank tha. vah orchha ke sammanit kulguru the, isliye shivanand ji ke parijanon or unki sampatti kii suraksha ke liye orchha naresh ne hardaul vansh ke do saahsee saradaaron ko bhi is lavajme kaa netritv karne saath bheja. rajasi thatbaat or keemtee sazosaman kii bhanak paa kar kuch durdaant ruhele dasyuon ne shivanandji ke kafile par ekaek hamalaa bol diya. bundele veeron ke baahubal or veerta ne un luteron kaa to safaya kar diya, par donon hardaul-sardaar, jo orchha naresh ne bheje the, gahare ghaav lagane se maarg hi main is hinsak-yuddh main veergati ko praapt ho gaye.
 shivanandji ne sakushal mahapura pahunch kar un divangat veeron ke liye shraadh/tarpan samet vidhivat sabhi karmkand puure kiye or unki smriti ko chirsthai banane ke liye, mahapura or bikaner, donon jagah jahaan vah rahe, hardaul veeron ke chabutare sthapit kiye. in chabutaron par chaar sau barason tak ghi kaa deepak prayek sanjh goswami-parivaar jalaata rahaa tha. aaj bhi goswami-kul, vishesh rup se aatreya kul main, byaah-shaadi, mundan, yagyopavit, jaccha-baccha aadi har mahatvapurn mangal-avasar par hardaul ke chabutare par ja kar dandavat karne kii pratha he.
 yah gaanv mahapura vahi he jahaan amer ke maharaja bishan singh ko goswamiji ne ashwamedh yajna karwaane kii salaah di thi yaheen baith kar bhatta mathuranath shastri jaise manishi sanskrit-sahityakar ne apni kuch shreshth rachanaaen likhin thim. unke saale or sanskrit ke ashukavi goswami harikrishna shastri ne yaheen rah kar apana sanskrit mahakavy 'divyalok' likhaa tha. isi gaanv main shivanand goswami ke anuj janardan goswami ke vanshaj swa.ghanashyam goswami the, jinhone yahan sanskrit-adhyayan or shodh ke liye 'shivanand-pustkaalay' bhi kholaa tha or jinke bulaave par loksabhaa adhyaksh ], rajasthan ke kai rajyapal, kai mukhyamantri, kuch bade videshi rajaneta, vidwaan, sant, shodhakarta, dharmaguru aadi vibhinn kaaryakramon main aa chuke hai.mahapura main reetikalin mahakavi padmakar ke kuch vanshajon ne bhi nivas kiya.mahapura gaanv se khatwada road par prativarsh agast-sitambar maah main jeen mata kii padayatra mahapura se jeenmata dham, raivasa sikar ke liye jaati he.
 agar janaganana aankadon kii baat kii jaay to mahapura kaa village-profile kuch is tarah he: gaanv kaa kul rajasav kshetrafal 778 hectare he- jisamen nivas karte pariwaron kii sankhya 384 he. in pariwaron kii kul jansankhya - 2,776 he jinamein purush 1,467 or striyaan 1,309 hai. anusuchit jati kii jansankhya - 238 he inamen 120 purush or 118 striyaan hai. anusuchit janajati jansankhya ke keval 4 log yahan hen jinamein stri 2 or 2 purush hai primary skulon kii sankhya 2, madhyamik vidyalayon kii sankhya 3, varisht madhyamik skulon kii sankhya 1, collejon kii sankhya 1, prashikshan skulon kii sankhya 1 or anya nijee shaikshik skulon kii sankhya 1 he. ayurvedic aushadhaalay kii sankhya 1 or praathmik swasthya up centre kii sankhya 1 he. saubhaahgya se peya jal suvidhaayen uplabdh hai jahaan nal kaa pani tubewel or hendpump jal uplabdh he. armbh se post, telegraph or suvidhaayen phone uplabdh hai- post offis kii sankhya 1 or telephone conekshnon kii sankhya 120 he. bas sevaayen uplabdh hai, rail sevaayen nahin; banking suvidhaayen uplabdh hai vanijyik bank kii sankhya 1 he. krishi rin samitiyon kii sankhya 1, gaiyr krishi rin samitiyon kii sankhya he. vibhinn sthanon ke liye pakki sadaken uplabdh hai, nikatatam shahar: jaipur or bagaru hai jinaki kramshah duuri 12 or 16 kilometre he. gharelu upyog, krishi upyog or anya kaaryon ke liye vidyut aapurti suvidhaayen uplabdh hai. samachar patr/patrika/ internet suvidhaayen bhi uplabdh hai. yahan kaa kul acinchit kshetra 290.02 hectare he- kheti yogya bachi bhoomi 153.91 hek he.
 tab se ab tak mahapura ne na jane kitne chehre badal liye hai. ab vahaan oonche-oonche bahumanjila flats hai - ek privet international skool, rashtriyakrut/nijee kshetra bank, sanskrit mahavidhyalay  snatakottar rajkeey sanskrit college, kuch nijee snatakottar mahavidhyalay bada water-park or restaraan bhoomafiyon kii badi-badi gaadiyaan, karodon ke mahange farm-house, panchasitara hotel or na jane kya-kya, par kamalanath jaise kahani-lekhak ke liye mahapura aaj bhi unka pushtaini nanihaal hi he. vah apni ek kahani main puraane dinon ke mahapura kii yaad kuch in athmiya lafzon main karte hai:
 "..... jaipur se lagbhag 10 mile dur ajmer sadak par ‘bonlyali po’ ke saamne se bain ore dedh mile andar tak ek kaccha rasta gaanv mahapura ko jaataa tha| mahapura hokar hi kai anya gaanvon kaa bhi rasta hua karata tha| yah gaanv mere liye khaas isliye tha ki yah meri nani kaa gaanv tha| lagbhag pachpan varsh pehle jaipur se ajmer jane ke liye jo sadak thi vah behad choti thi| aasapaas dur dur tak sirf baaluu hi baaluu yaa mitti ke tile dikhaai dete the| yaa phir khet or belon kii madad se kuen se sinchai karne ke liye pani nikaalte yaa hal jotate kisaan| is pakki choti sadak par kaafii antaraal ke baad koi lambii naak vaali petrol kii bas dikhaai de jaati thi| sadak ke donon ore baiylgaadiyon ke avaagaman se pagadendinuma kachche raste ban gaye the jin par kisaan apni fasal yaa tarbooz, kharbooze, kakadi baiylgaadiyon par laade hue dikhaai de jate the| in pagarhndiyon ke pare kheton se satee jhuramut jhaadiyaan or babul ke ped aasapaas kii bakriyon kii pasandida jagah hua karte the| barsaat ke dinon main ‘bharbhoontya’ or ‘gokharu’ kii jhaadiyaan ug aati thim or paidal chalane waalon ko ye kaanton vaali jhaadiyaan kaafii pareshaan karti thim| par saath main or jhaadiyaan bhi hoti thim jo mukhyatah laal beron kii hoti thim| jaipur se kuch dur par hi is raste main pehle ek ‘nahar’ aayaa karti thi| vastav main yah amanishah kaa naala tha jo akasar bahata rahata tha or jise ‘nahar’ ke naam se janaa jaataa tha| nahar ke baad chadhaai padati thi jise paar karne main cykilon, taangon or baiylgaadiyon ko behad kathinaayee hoti thi| savaariyaan utar jaati thim or cycilen paidal chal kar chadhaai ke ant tak lejaai jaati thim| patrol kii basen kisi tarah ghun ghun karke dhire dhire chadhati thim| nahar ke aasapaas chaaron ore sabziyon ke khet the|
 gaanv ke raste main aglaa jo sabase bada or pramukh padaav aata tha vah tha bhankarota, jahaan saikil savaar, basen, baiylgaadiyaan aadi sabhi vishram ke liye rukati thim| yaheen ek do dukaane chaay waalon kii thim. aglaa padaav ‘jakhira’li po’ hua karata tha. yahan jaanwaron ke liye ek badi si ‘kheli’ thi jo hameshaa pani se labarez rahati thi or jahaan aksar oont, bail or bakriyaan pani pite dikhaai dete the| yatriyon ke liye to pyau thi hi jis par ek lakdi kii lambii si naalee rahati thi| ‘nichi’ jati ke log isi se pani pi sakate the| usase qareeb 2 mile aage hi ‘bonlyali po’ thi jise bad yaa shaayad pipal ke ek bade ped ke neeche banaaya gaya tha. ped kii chaaya kii vajah se kuch log garmi ke dinon main yahan kabhi palak bhi jhapak lete the|
 is pyau ke thik saamne se yani ajmer sadak kii baani ore se ek kachi chaudee si pagadendi dikhaai detii thi jo hamaare gaanv mahapura ko jaati thi| pakki sadak bas isi mode tak thi or gaanv tak kaa rasta cycle waalon ko paidal chal kar hi paar karnaa hota tha. kuch der vishram karke or thanda pani pikar gaanv ke bascindia or baiylgaadiyaan kachche-raste par chal padate the| is raste par aate hi aisa lagata tha jaise ham gaanv lagbhag pahunch hi gaye| bich bich main koi na koi parichit cycle haath main pakade yaa baiylgaadee main aata jaataa mil jaataa tha, jo bade sneh se ‘ram ram’ avashya bolta| vaise sach puch jaay to jo bhi vahaan se guzar rahaa hota tha, ek duusare se ‘ram ram’ kahata hi tha, chaahe jaanapahchaan ho yaa na ho| baiylgaadiyon se bani lakiron ke alaava donon taraf har jagah junglee jhaadiyaan or ghaas thi, jahaan bakriyaan or bheden charati hui dikhti thim or bina yaa halaki si chaanv vaale babul ke kisi ped ke neeche sustaate gadhriye-bachche| gaanv pahonchte hi chir-parichit se mitti ke unche unche tile, mamaji ke khet, bad kaa ghanaa bada ped, meetha kuan, aasapaas pani pite jaanavar, baaluu ret, chahalpahal, parichit vyakti yaa rishtedaar vagairah dikhaai dene lagate the| ....."
 http://www.censusindia.gov.in/default.aspxhttp://www.mapsofindia.com/pincode/india/rajasthan/jaipur/mahapura.htmlhttp://www.onefivenine.com/india/villages/Jaipur/Sanganer/Mahapurahttp://www.distancesfrom.com/map-from-Jaipur-to-Mahapura-Jaipur/MapHistory/231128.aspx
