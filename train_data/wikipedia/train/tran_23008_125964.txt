 amichand, sambhavat: vaastavik naam ameerchand kaa bengali uccharan. samayik angrejon ne tathaa unheen ke aadhaar par itihaaskaar mekale ne use bengali bataaya he; kintu vastut: vah amritsar kaa rahanevaala sikh vyavsaayee tha or deergh kaal se kalakate main bas gaya tha. angrejon ke prabhutv kaa prasar sarvapratham dakshin main hua, kintu angreji samrajya ke sansthaapan kii neenv bengal main hi padi. bengal main, vyavsaylabh kii bhaavana se prerit hokar angrejon ke sarvapratham sampark main aanevaale bhartiya vyavsaayee hi the. alivardi khan ke kathor niyantran main to angrej apane prabhutv kaa vistaar karne main asamarth rahe; kintu alpavayask, aparipakvabuddhi tathaa uddhatprakruti sirajuddaula ke rajarohan se yah sambhav ho sakaa. nitant swaarth laabh se prerit hokar amichand ne angrejon kii yathesht sahaayta kii; kintu, itihaas main uskaa naam aparichit hi rahata yadi plasi yuddh ke purv clive ke aniatik aacharan se england kii parliament main tathaa angrej itihaaskaaron dwaara clive ke kaary kii katu aalochana na hui hoti. amichand ne angarejon ke vyavsaayik sampark main aakar yathesht dhan arjeet kar liya tha.
 kootneetijyata ke drushtikon se vaid yaa avaidh upayon se, angrejon ke samuhik tathaa vyaktigat laabh kii abhivruddhi ke liye, sirajuddaula ke rajarohan ke baad sirajuddaula ke prabhutv kaa daman kar avyavasthit shashan ko or bhi avyavasthit bananaa tatkaaleen angrejon kii drushti se vaanchhneeya tha. is ghatnakram main sirajuddaula ne angrejon ke mukhya vyavsaayik centre kalakatta par akraman karne kaa nishchay kiya. is akraman ke purv angrejon ne keval andeh ke aadhaar par amichand ko bandi banane ke liye sipaahi bheje. sipaahiyon ne amichand ke ant:poor par akraman kar diya. amamanit hone se bachane ke liye ant:poor kii teraa striyon kii hatya kar di gai. aise marmaatak apmaan ke hone par bhi amichand ne angrejon kaa saath diya. kalakatta patan ke baad usne anek angrej sharnaarthiyon ko aashray diya tathaa anya prakaaron se bhi sahaayta pradaan kii. clive ne amichand ko wats kaa doot banaakar nawab kii rajdhani murshidaabad bheja. is sthiti main usne angrejon ko amuly sahaayta pradaan kii. sambhavat:, chandranagar par angrejon ke akraman ke liye nawab se anumati dilwane main amichand kaa hi haath tha. usee ne nawab ke pramukh adhikari maharaj nandkumar ko sirajuddaula se vimukh kar angrejon kaa tarafdaar banaaya.
 nawab ke viruddh jagatseth mirajafar ke saath angrejon ne jis gupt shadyantr kaa aayojan kiya tha usamen bhi amichand kaa bahut bada haath tha. baad main, jab clive ke saath mirajafar kii sandhivaarta chal rahi thi, amichand ne angrejon ko dhamkee di ki yadi sirajuddaula kii padachyuti ke baad praapt khajaane kaa paanch pratishat use na diya jayega to vah sab bhed nawab par prakat kar degaa. amichand ko vifalpraytn karne ke liye do sandhipatr taiyaar kiye gaye. ek nakli, jisamen amichand ko paanch pratishat bhaag dena sweekaar kiya gaya tha; doosraa asli, jisamen yah ansh chhod diya gaya tha. admiral watsan ne nakli sandhipatr par hastakshar karne se inkaar kar diya. tab clive ne usapar watsan ke hastakshar nakal kar, vah nakli sandhipatr amichand ko dikhaa, use aashwast kar diya. samayik itihaaskaar ormi kaa kathan he ki sirajuddaula kii padachyuti ke baad jab vaastavik sthiti amichand ko bataai gai to is aghat se uskaa mastishk vikrut ho gaya tathaa kuch samay uparaant uski mrityu ho gai. kintu, itihaaskaar bevarij ke matanusaar vah das varsh or jivit rahaa. angrejon se uske sampark bane rahe jiskaa pramaan yah he ki usne foundling aspataal ko do hajaar pound daan die jisaki bhitti par 'kalkatte ke kaale vyavsaayee' kii sahaayta sweekrut he. usne landan ke megdalen aspataal ko bhi daan diya tha.
