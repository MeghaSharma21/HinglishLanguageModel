 maxim gorki  rus/soviet sangh ke prasiddh lekhak tathaa raajnneetik kaaryakarta the. unka asli naam "aliksey maximwich peshcove" tha. unhone "samaajawaadee yatharthwaad" naamak saahitiyik paribhaasha kii sthapana kii thi. san 1906 se lekar 1913 tak or phir 1921 se 1929 tak ve rus se baahar main) rahe. soviet sangh waapas aane ke baad unhone us samay kii saanskrithik nitiyon ko sweekaar kiya kintu unhen desh se baahar jane kii azaadi nahin thi.
 maxim gorki kaa janm nizni novgarad nagar main hua. gorki ke pita badhai the. 11 varsh kii aayu se gorki kaam karne lage. 1884 main gorki kaa marxvaadiyon se parichay hua. 1888 main gorki pehali baar giraftaar kiye gaye the. 1891 main gorki deshbhraman karne ke liye nikle. 1892 main gorki kii pehali kahani "makaar chudra" prakashit hui. gorki kii praarambhik kritiyon main romansawad or yatharthwaad kaa mail dikhaai detaa he. "baaj ke bare main geet", "jhanjha-tarangika ke bare main geet" or "budhiya ivirgil" naamak kritiyon main krantikari bhavanaayen prakat hui thim. do upanyaason, "foma gardiyeff" or " ve teen" main gorki ne shahar ke amir or garib logon ke jivan kaa varnan kiya he. 1899-1900 main gorki kaa parichay chesaf or lev talastoy se hua. usee samay se gorki krantikari andolan main bhaag lene lage. 1901 main unhen phir se giraftaar kar liya gaya or unhen kalepani kii sazaa hui. 1902 main vigyaan academy ne gorki ko saamaanya sadsy kii oopaadhi di parantu rus ke zaar ne ise radd kar diya.
 gorki ne anek naatak likhe, jaise "surya ke bachche", "barbar", "talachat" aadi, jo burjua vichaardhaara ke viruddh the. gorki ke sahyog se "nayaa jivan" bolshevik samachaarpatr kaa prakaashan ho rahaa tha. 1905 main gorki pehali baar lenin se mili. 1906 main gorki videsh gaye, vahiin inhone "america main" naamak ek kriti likhi, jisamen amareeki burjua samskruti ke patan kaa vyangatmak chitra diya gaya tha. naatak "shatru" or "maa" upanyaas main gorki ne burjua logon or mazdooron ke sangharsh kaa varnan kiya he. vishwasahitya main pehali baar is vishay main kuch likhaa gaya tha. in rachanaaon main gorki ne pehali baar krantikari mazdoor kaa chithran kiya tha. lenin ne in kritiyon kii prashansa kii. 1905 kii kranti ke paraajay ke baad gorki ne ek laghu upanyaas - "paapon kii sweekruti" likhaa, jisamen kai aadhyatmavaadi bhoolen thim, jinke liye lenin ne isaki sakht aalochana kii. "aakhri log" or "gairzaruri aadmi kii zindagi" main saamaajik kuritiyon kii aalochana he. "maujii aadmi" naatak main burjua buddhijiviyon kaa vyangatmak varnan he. in varshon main gorki ne bolshevik samachaarpatron "zvizda" or "pravada" ke liye anek lekh bhi likhe. 1911-13 main gorki ne "italy kii kahaniyaan" likhin jinamein aazaadee, manushya, janata or parishram kii prashansa kii gai thi. 1912-16 main "rus main" kahani-sangrah prakashit hua tha jisamen tatkaaleen roosi mehanatakashon kii mushkil zindagi pratibimbit hoti he.
 "meraa bachapan", "logon ke bich" or "mere vishvavidhyalay" upanyaason main gorki ne apni aatmakatha likhi he. 1917 kii oktober kranti ke baad gorki bade paimaane par saamaajik kaary kar rahe the. inhone "vishwasahitya" prakashangrih kii sthapana kii. 1921 main beemaari ke kaaran gorki ilaaj ke liye videsh gaye. 1924 se ve italy main rahe. "artamonf ke kaarkaane" upanyaas main gorki ne roosi poonjipatiyon or mazaduron kii teen pidiyon kii kahani prastut kii. 1931 main gorki swadesh laut aae. inhone anek patrikaon or pustakon kaa sampadan kiya. "sachche manushyon kii jeevani" or "kavi kaa pustkaalay" naamak pustakamalaon ko inhone protsaahan diya. "yegore bulichev aadi" or "dostigaayef aadi" naatakon main gorki ne roosi poonjipatiyon ke vinaash ke anivaary kaarnon kaa varnan kiya. gorki kii antim kriti- "clim samagin kii jeevani" apurna he. isamen 1880-1917 ke rus ke vaataavaran kaa vistaarpurn chithran kiya gaya he. gorki soviet lekhaksang ke adhyaksh the. gorki kii samadhi masco ke kremlin ke sameep he. masco main gorki sangrahalay kii sthapana kii gai thi. nizni navgarad nagar ko "gorki" naam diya gaya tha. gorki kii kritiyon se soviet sangh or saare sansar ke pragatisheel sahitya par gaharaa prabhaav padaa. gorki kii anek kritiyaan bhartiya bhashaaon main anudit hui hai. mahaan hindi lekhak premchand gorki ke upaask the.
 asamarth yug ke samarth lekhak ke rup main maxim gorki ko jitna sammaan, kirti or prasiddhi mili, utani shaayad hi kisi anya lekhak ko apane jivan main mili hogi. ve krantidrushtaa or yugadrushtaa sahityakar the. janm ke samay apni pehali chikh ke bare main swayan gorki ne likhaa he- 'mujhe puraa yakeen he ki vah ghrinaa or virodh kii chikh rahi hogi.'
 is pehali chikh kii ghatana 1868 i. kii 28 march kii 2 baje raat kii he lekin ghrinaa or virodh kii yah chikh aaj itane varsh baad bhi sunai de rahi he. yah aaj kaa kadava sach he or maxim gorki shabdon kaa arth bhi he -- behad kadava. nizni novgarad hi nahin vishwa kaa prayek nagar unki us cheekh se avgat ho gaya he.
 alyosha yani aliksey maximawich peshkof yani maxim gorki pidaa or sangharsh kii viraasat lekar paidaa hue. unke pita lakdi ke sandook banaaya karte the or maan ne apane mata-pita kii ichha ke pratikul vivaah kiya tha, kintu maxim gorki saat varsh kii aayu main anaath ho gaye. unki 'shailkash' or anya kritiyon main volga kaa jo sanjeev chithran he, uskaa kaaran yahi he ki maan kii mamata kii laharon se vanchit gorki volga kii laharon par hi bachapan se sangrakshan praapt karte rahe.
 samyawad evam aadarshonmukh yathardbhaav ke prastota maxim gorki tyaag, saahas evam srijan kshamta ke jeevant pratik the. unki drudh manyata thi ki vyakti ko uski utpaadan kshamta ke anusaar jivicoparjan ke liye shram kaa avasar diya janaa chahie evam uski paariwarik samast aavashyaktaaon kii purti ke liye vetan yaa vastuen milanaa chahie. kalantar main yahi tathy samaajwaad kaa siddhant ban gaya. gorki kaa vishwaas vargaheen samaaj main tha evam is uddeshy- purti ke liye ve raktamayi kranti ko bhi uchit samajhate the.
 unki rachanaaon main vyakt yathartwaadee sandesh keval rus tak hi simit nahin rahe. unke srujankaal main hi unki kritiyaan vishvabhar main lokapriy hona prarambh ho gayi. bharat varsh main to 1932 se hi unki rachanaaon ne swatantry sangram main pehali bhoomika sampadit kii. unki rachanaaon ke kathanak ke saath-saath vah shaashvat yugabodh bhi he, jo in dinon bharat kii raajnneetik evam saahitiyik paristhiti main prabhaavasheel evam pragatisheel ugantar upasthit karne main sahaayak siddh hua.
 unka krantikari upanyaas 'maan' jise british bharat main padhanaa aparaadh tha, yathartwaadee andolan kaa sajiv ghoshnaa-patr he. maan kaa nayak he pavel vlacef, jo ek saadhaaran or daridr mil majdoor he. paatr ke charitra main sabaltaayen or durbalataayen, achchhaayiyaan or buraai, kamajoriyaan sabhi kuch hai. yahi kaaran he ki pavel vlacef kaa charitra hamen bahut gahare tak chhu jaataa he.
 gorki ne apane jivan charitra ke madhyam se tatkaaleen sangharshon evam kathinaaiyon kaa samarth chhavi kaa ankan kiya he. ’meraa bachapan’ is tathy kaa jwalanth udhaaharan he. apane antim vrihad upanyaas 'da life of clim samagin' main lekhak ne poonjeewaad, uske utthan or patan kaa lekha prastut kiya he or is pranali ke vikaas kaa naam diya he, jiske kaaran rus kaa pratham samaajawaadee rajya sthapit hua. lekhak ne is upanyaas ko 1927 main prarambh kiya or 1936 main samaapt kiya. gorki ne apane desh or vishwa kii janata ko fasism kii asaliyat se parichit karaayaa tha, isliye tratski bukharin ke phacist gut ne ek hatyare doctor levil kii sahaayta se 18 june 1936 ko unhen jehar dekar maar daalaa. gorki aaj hamaare bich nahin hai kintu unke adarsh hamaare bich jivit hai.
 maanavvaad ke sajiv pratimaan, krantidrushtaa, kathakaar or yugadrushtaa vichaarak ke rup main maxim gorki aane vaali kai pidiyon tak samaran kiye jate rahenge.
