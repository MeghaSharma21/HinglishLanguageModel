 bhagini nivedita kaa mul naam 'margaret elizabeth nobul' tha. ve ek angrej-irish saamaajik kaaryakarta, lekhak, shikshak evam swami vivekananda kii shishyaa thim.
 bharat main aaj bhi jin videshiyon par garv kiya jaataa he unamem bhagini nivedita kaa naam pehali pankti main aata he, jinhone na keval bharat kii aazaadee kii ladaai ladane vaale deshbhakton kii khuleam madad kii balki mahila shiksha ke kshetra main bhi mahatvapurn yogadan diya. bhagini nivedita kaa bharat se parichay swami vivekananda ke jariye hua. swami vivekananda ke aakarshak vyaktitv, nirhankaari swabhaav or bhaashan style se vah itnaa prabhavit huin ki unhone na keval ramakrishna paramhans ke is mahaan shishy ko apana aadhyatmik guru bana liya balki bharat ko apni karmbhumi bhi banaaya.
 margaret elizabeth nobel kaa janm 28 oktober 1867 ko ireland main hua tha. praarambhik jivan main unhone kala or sangeet kaa acha gyaan hasil kiya. nobel ne peshey ke rup main shiksha kshetra ko apanaaya. nobel ke jivan main nirnaayak mode 1895 main us samay aayaa jab landan main unki swami vivekanand se mulaakaat hui. swami vivekanand ke udaatt drushtikon, virochit vyavhaar or snehakarshan ne nivedita ke man main yah baat puri tarah bitha di ki bharat hi unki vaastavik karmbhumi he. iske teen saal baad vah bharat aa gayi or bhagini nivedita ke naam se pahachaani gayi.
 swami vivekanand ne nobel ko 25 march 1898 ko diksha dekar maanav maatr ke prati bhagwaan buddha ke karunaa ke path par chalane kii prerana di. diksha dete hue swami vivekanand ne apane preranaprad shabdon main unase kaha- jaao or us mahaan vyakti kaa anusaran karo jisane 500 baar janm lekar apana jivan lokkalyaan ke liye samarpit kiya or phir buddhatv praapt kiya. diksha ke samay swami vivekanand ne unhen nayaa naam nivedita diya or baad main vah puure desh main isi naam se vikhyath huin. bhagini nivedita kuch samay apane guru swami vivekanand ke saath bharat bhraman karne ke baad antat: kalakatta main bas gayi. apane guru kii prerana se unhone kalakatta main ladakiyon ke liye skool kholaa. nivedita skool kaa udghaatan ramakrishna paramhans kii jeevansangini maa sharada ne kiya tha. maa sharada ne sadaiv bhagini nivedita ko apni putree kii tarah sneh diya or balika shiksha ke unke prayaason ko hameshaa protsaahit kiya. banaras hindu vishvavidhyalay main bangla vibhaag ke purv adhyaksh amarnath ganguli ne kaha ki margaret nobel ko swami vivekanand ne nivedita naam diya tha. iske do arth ho sakate hai ek to aisi mahila jisane apane guru ke charnon main apana jivan arpit kar diya, jabaki doosraa arth nivedita par zyada sahi baithta he ki ek aisi mahila jinhone stri shiksha ke liye apana jivan arpit kar diya.
 ganguli ne kaha ki sistar nivedita main ek aag thi or swami vivekanand ne us aag ko pahachaanaa. nivedita apane guru kii prerana se stri shiksha ke kshetra main us samay utrin jab samaaj ke sambhraant log bhi apni ladakiyon ko skool bhejnaa pasand nahin karte the. aise samaaj main stri shiksha ko badhaava dena nivedita jaisi jeevat mahila ke prayaason se hi sambhav ho sakaa. kalakatta pravaas ke dauraan bhagini nivedita ke sampark main us daur ke sabhi pramukh log aaye. unke saath sampark rakhane vaale pramukh logon main gurudev rabindranath tagore, vaigyanik jagadish chandra basu, shilpkaar hamel tathaa avanindranath thakur or chitrakaar nandlaal bose shaamil hai. unhone rameshchandra dutt or yadunath sarkaar ko bhartiya nazariye se itihaas likhane kii prerana di. ganguli ne sistar nivedita ke deshprem kii charchaa karte hue kaha ki irish hone ke kaaran swatantraaa prem unke rakt main tha. aise main yah behad swaabhaavik tha ki unhone bharat main swatantraaa senaniyon or krantikariyon kaa samarthan kiya or unhen sahyog diya. bharat premi bhagini nivedita durgapuja kii chhuttiyon main bhraman ke liye darjeeling gai thim. lekin vahaan unka swasthya bighad gaya or ant main 13 oktober 1911 ko 44 saal kii umr main unka nidhan ho gaya.
 A newly annotated edition of The Ancient Abbey of Ajanta, that was serialized in The Modern Review during 1910 and 1911, has recently been published by Lalmati, Kolkata, with annotations, additions and photographs by Prasenjit Dasgupta and Soumen Paul
