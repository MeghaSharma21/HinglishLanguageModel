 sati anasuia mandir bharat ke uttrakhand rajya ke chamoli jile main sthit he. nagareey kolahal se dur prakruti ke bich himalay ke uttung shikharon par sthit in sthanon tak pahunchne main aasthaa kii vaastavik pariksha to hoti hi he saath hi aam paryatakon ke liye bhi ye yatra kisi romaanch se kam nahin hoti. yah mandir himalay kii unchi durgam pahdio par sthit he isaliye yahan tak pahunchne ke liye paidal chadhai kerani padati he.
 mandir tak pahunchne ke liye chamoli ke mandal naamak sthaan tak motor maarg he. rishikesh tak aap rail yaa bas se pahunch sakate hai. uske baad srinagar or gopeshwar hote hue mandal pahunchaa ja saktaa he. mandal se mata ke mandir tak paanch kilometre kii khadi chadhai he jisapar shraddhaluon ko paidal hi janaa hota he. mandir tak jane vaale raste ke aarambh main padane vaala mandal gaanv faldaar pedon se bharaa hua he. yahaan par pahari fal malta bahutayat main hota he. gaanv ke paas bahati kalakal chal chal karti nadi padayatri ko parvat shikhar tak pahunchne ko utsahit karti rahati he. anasuia mandir tak pahunchne ke raste main banj, burans or deodaar ke van mugdh kar dete hai. maarg main uchit duriyon par vishram sthal or pine ke pani kii paryaapt uplabdhta he jo yatri kii thakaan mitaane ke liye kaaphi hai. 
 yatri jab mandir ke kareeb pahunchataa he to sabase pehle use ganesh kii bhavy murti ke darshan hote hai, jo ek shila par bani he. kaha jaataa he ki yah shila yahaan par prakritik rup se he. ise dekhakar lagata he jaise ganesh ji yahaan par aaraam kii mudra main daayin ore jhukkar baithe hon. yahaan par anasuia naamak ek chota sa gaanv he jahaan par bhavy mandir he. mandir nagar style main bana he. aisa kaha jaataa he jab atri muni yahaan se kuch hi duuri par tapasya kar rahe the to unki patni anasuia ne pativrat dharm kaa paalan karte hue is sthaan par apana nivas banaaya tha. kavindati he ki devi anasuia kii mahima jab teenon lokon main gaae jane lagi to anasuia ke pativrat dharm kii pariksha lene ke liye parvati, lakshmi or saraswati ne brahma, vishnu or mahesh ko vivash kar diya. puranic katha ke anusaar tab ye tridev devi anasuia kii pariksha lene sadhuvesh main unke ashram pahunchein or unhone bhojan kii ichha prakat kii. lekin unhone anusuia ke saamne pan rakhaa ki vah unhen god main baitaakar upar se nirvastr hokar aalingan ke saath bhojan karaayengi. is par anasuia sanshay main pads gai. unhone ankhen band apane pati kaa samaran kiya to saamne khadey saadhuon ke rup main unhen brahma, vishnu or mahesh khadey dikhalaai die. anusuia ne man hi man apane pati kaa samaran kiya or ye tridev chah maheene ke shishu ban gaye. tab mata anasuia ne tridevon ko unke pan ke anuroop hi bhojan karaayaa. is prakaar tridev balyarup kaa anand lene lage. udhar teenon deviyaan patiyon ke viyog main dukhi ho gai. tab naarad muni ke kehane par ve anasuia ke samaksh apane patiyon ko mul rup main laane kii prarthana karne lageen. apane satitv ke bal par anasuia ne teenon devon ko phir se purv main laa diya. tabhi se vah maa sati anasuia ke naam se prasiddh hui. 
 mandir ke garbh grih main anasuia kii bhavy pashaan murti virajman he, jiske upar chaandi kaa chhatra rakhaa he. mandir parisar main shiv, parvati, bhairav, ganesh or vanadevataaon kii murtiyon virajman hai. mandir se kuch hi duuri par anasuia putr bhagwaan dattatreya kii trimukhi pashaan murti sthapit he. ab yahaan par ek chota sa mandir banaaya gaya he.
 mandir se kuch hi duuri par maharishi atri kii gupha or atri dhara naamak jal prapaat kaa vihangam drishy shradaluon or saahasik paryaton ke shaukeenon ke liye aakarshan kaa centre he kyonki gupha tak pahunchne ke liye sankal pakadkar rock climbing bhi kerani padati he. gupha main maharishi atri kii pashaan murti he. gupha ke baahar amrit ganga or jal prapaat kaa drishy man moh letaa he. yahaan kaa jalprapaat shaayad desh kaa akelaa aisa jal prapaat he jisaki parikrama kii jaati he. saath hi amritaganga ko bina laanghe hi uski parikrama kii jaati he. 
 thaharne ke liye yahaan par ek chota loj uplabdh he. aadhunik paryaton kii chakachaundh se dur yah ilaaka iko-frandli paryaton kaa dwitiya udhaaharan bhi he. yahaan bhawan paaramparik pathar or lakadiyon ke bane hai. har varsh disambar ke maheene main anasuia putr dattatreya jayanti ke avasar par yahaan ek meley kaa aayojan kiya jaataa he. meley main aasapaas ke gaanv ke log apni-apni doli lekar pahonchte hai. vaise puure varmbhar yahaan kii yatra kii jaati he. isi sthaan se panch kedaaron main se ek kedaar rudranath ke liye bhi rasta jaataa he. yahaan se rudranath kii duuri lagbhag 7-8 kilometre he. prakruti ke bich shant or bhakthimay maahaul main shraddhalu or paryatak apni sudhabudh kho baithta he. 
 yahaan pahunchne ke liye aapako sabase pehle desh ke kisi bhi kone se rishikesh pahunchnaa hoga. rishikesh tak aap bas yaa train se pahunch sakate hai. nikat hi jollygrant hawaii adda bhi he jahaan par aap hawaii maarg se pahunch sakate he. rishikesh se lagbhag 217 kilometre kii duuri tay karne ke baad gopeshwar pahunchaa jaataa he. gopeshwar main rahane-khaane ke liye saste or saaf-suthere hotel bahutayat main uplabdh ho jate hai. 
 gopeshwar se 13 kilometre kii duuri tay karne ke baad mandal naamak sthaan aata he. bas yaa taxi se aap sugamawa se mandal pahunch sakate hai or mandal se lagbhag 5-6 kilometre kii khadi chadhai chadhne ke baad aap anasuia devi mandir me pahunch sakate hai. pahaad kaa mausam he isliye sadaiv garm kapade saath hone chahien. saath hi halki-phulki davaaiyaan bhi apane saath honi aavashyak he.
 
 
