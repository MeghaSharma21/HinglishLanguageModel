 chandbardaai hindi sahitya ke vir gaatha kaaleen kavi tathaa prithviraj chouhan ke mitra the. unhone apane mitra kaa antim kshan tak saath diya.
 chandbardaai kaa janm lahore main hua tha, vah jati ke chandisa raav bhatta ke kaladi gotra se the, baad main vah ajmer-dilli ke suvikhyath hindu naresh prithviraj kaa sammanneey sakha, raajakavi or sahyogi ho gaya tha. isse uskaa adhikansh jivan maharaja prithviraj chouhan ke saath dilli main beetaa tha. vah rajdhani or yuddh kshetra sab jagah prithviraj ke saath rahaa tha. uski vidyamanata kaa kaal 13 veen sadi he. chandvardaai kaa prasiddh granth "prithvirajraso" he. isaki bhashaa ko bhashaa-shastriyon ne pingal kaha he, jo rajasthan main brajabhasha kaa paryaay he. isliye chandvardaai ko brajabhasha hindi kaa pratham mahakavi mana jaataa he. 'raso' kii rachana maharaj prithviraj ke yuddh-varnan ke liye hui he. isamen unke veertapurna yudhon or prem-prasangon kaa kathan he. at: isamen vir or shringaar do hi ras he. chandbardaai ne is granth kii rachana pratyakshdarshi kii bhanti kii he lekin shilaalekh pramaan se ye spasht hota he ki is rachana ko purna karne vaala koi agyaat kavi he jo chand or prithviraj ke antim kshan kaa varnan kar is rachana ko purna karata he.
 chandbardaai ko hindi kaa pehla kavi or unki rachana prithviraj raso ko hindi kii pehali rachana hone kaa sammaan praapt he. prithviraj raso hindi kaa sabase bada kavy-granth he. isamen 10,000 se adhik chand hai or tatkaaleen prachlit 6 bhashaaon kaa prayog kiya gaya he. is granth main uttar bhartiya kshatriya samaaj va unki paramparaon ke vishay main vistrut jaankaree milti he, is kaaran aitihaasik drushti se bhi iskaa bahut mahatv he.
 ve bharat ke antim hindu samraat prithviraj chouhan tritiy ke mitra tathaa raajakavi the. prithviraj ne 1165 se 1192 tak ajmer va dilli par raaj kiya. yahi chandbardaai kaa rachanakaal bhi tha.
 inkaa jivan prithviraj ke jivan ke saath aisa mila hua tha ki alag nahin kiya ja saktaa. yuddh main, akhet main, sabha main, yatra main, sadaa maharaj ke saath rahete the or jahaan jo baaten hoti thim, sab main sammilit rahete the. yahaan tak ki mohammad gori ke dwaara jab prithviraj chouhan ko parrast karke evam unhe bandi bana karke gazani le jaaya gaya to ye bhi swayan ko vash main nahin kar sake evam gazani chale gayi. aisa mana jaataa he ki kaid main band prithviraj ko jab andhaa kar diya gaya to unhen is avasthaa main dekh kar inkaa hriday dravit ho gaya evam inhone gori ke vadh kii yojana banaayi. ukt yojana ke antargat inhone pehle to gori kaa hriday jeeta evam phir gori ko yah bataaya ki prithviraj shabdabhedi baan chalaa saktaa he. isse prabhavit hokar mohammad gori ne prithviraj kii is kala ko dekhne kii ichha prakat kii. pradarshan ke din chand bardaayi gori ke saath hi manch par baithe. andhe prithviraj ko maidan main laayaa gaya evam unase apni kala kaa pradarshan karne ko kaha gaya. prithviraj ke dwaara jaise hi ek ghante ke upar baan chalaaya gaya gori ke munh se akasmaat hi "vaah! vaah!!" shabd nikal padaa bas phir kya tha chandbaradaayi ne tatkaal ek dohe main prithviraj ko yah bataa diya ki gori kahan par evam kitni oonchaai par baitha hua he. vah doha is prakaar tha:
 chaar baans choubees gaj, angul asht pramaan! ta upar sultan he, mat chuke chouhan!!
 is prakaar chand bardaai kii sahaayta se se prithviraj ke dwaara gori kaa vadh kar diya gaya. inke dwaara rachit prithviraj raso hindi bhashaa kaa pehla pramanik kavy mana jaataa he.
