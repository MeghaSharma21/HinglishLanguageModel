 
 nilgai ek bada or shaktishaalee jaanavar he. kad main nar nilgai ghode jitna hota he, par uske sharir kii banaavat ghode ke samaan santulit nahin hoti. prishth bhaag agrabhag se kam ooncha hone se daudte samay yah atyant atapata lagata he. anya mrigon kii tej chaal bhi use praapt nahin he. isliye vah baagh, tendue or sonkutton kaa aasaani se shikaar ho jaataa he, yadhyapi ek bade nar ko maarna baagh ke liye bhi aasaan nahin hota. chhaunon ko lakadabagghe or gidad uthaa le jate hai. parantu kai baar uske rahane ke khule, shushk pradeshon main use kisi bhi parabhakshi se darana nahin padataa kyonki vah bina pani pie bahut dinon tak rah saktaa he, jabaki parabhakshi jeevon ko roj pani pinaa padataa he. isliye parabhakshi aise shushk pradeshon main kam hi jate hai.
 
 vastav main "nilgai" is praani ke liye utana sarthak naam nahin he kyonki maadaaen bhure rang kii hoti hai. neelaapan vayask nar ke rang main paaya jaataa he. vah lohe ke samaan saleti rang kaa athwa dhoosar nile rang kaa shandaar jaanavar hota he. uske aage ke pair pichley pair se adhik lambey or balishtha hote hai, jisase uski peeth peeche kii taraf dhaluaan hoti he. nar or maadaa main gardan par ayaal hota he. naron kii gardan par safed baalo kaa ek lanbaa or saghan guchha rahata he or uske pairon par ghutanon ke neeche ek safed pattee hoti he. nar kii naak se poonch ke sire tak kii lambaai lagbhag dhai meter or kandhe tak kii oonchai lagbhag dedh meter hoti he. uskaa vajan 250 kilo tak hota he. maadaaen kuch choti hoti hai. keval naron main chote, nukile sing hote hai jo lagbhag 20 centimetre lambey hote hai.
 nilgai bharat main pai janevaali mrug jatiyon main sabase badi he. mrug un jantuon ko kaha jaataa he jinamein sthaayee sing hote hai, yani hiranon ke shringabhon ke samaan unke sing har saal girakar nae sire se nahin ugte.
 nilgai divachar praani he. vah ghaas bhi charati he or jhaadiyon ke pattey bhi khaati he. mauka milane par vah fasalon par bhi dhaava bolti he. use ber ke fal khaanaa bahut pasand he. mahue ke phool bhi bade chaav se khaae jate hai. adhik oonchai kii daaliyon tak pahunchane ke liye vah apni pichhali taangon par khadi ho jaati he. uski soonghney or dekhne kii shakti acchhee hoti he, parantu sunne kii kshamta kamjor hoti he. vah khule or shushk pradeshon main rahati he jahaan kam oonchai kii contili jhaadiyaan chhitari padi hon. aise pradeshon main use parabhakshi dur se hi dikhaai de jate hai or vah turant bhaag khadi hoti he. oobad-khabad jameen par bhi vah ghode kii tarah teji se or bina thake kaaphi dur bhaag sakati he. vah ghaney jangalon main bhuulakar bhi nahin jaati.
 sabhi nar ek hi sthaan par aakar mel tyaag karte hai, lekin maadaaen aisa nahin karatin. aise sthalon par uske mel kaa dher ikattha ho jaataa he. ye dher khule pradeshon main hote hai, jisase ki mel tyaagate samay yah chaaron ore aasaani se dekh sake or chhipe parabhakshi kaa shikaar na ho jaae.
 nilgai rajasthan, madhya pradesh ke kuch bhaag, dakshini uttar pradesh, bihar or andhra pradesh main pai jaati he. vah sookhe or parnpaati wanon kaa nivasee he. vah sukhi, khurduri ghaas-tinke khaati he or lambii gardan kii madad se vah pedo kii oonchi daaliyon tak bhi pahunch jaati he. lekin uske sharir kaa agrabhag prishthbhag se adhik ooncha hone ke kaaran uske liye pahari kshetron ke dhalaan chadhana jaraa mushkil he. is kaaran se vah keval khule van pradeshon main hi pai jaati he, na ki pahari ilaakon main.
 nilgai main nar or maadaaen adhikansh samay alag jhundon main vichrate hai. akele ghoomte nar bhi dekhe jate hai. inhen adhik shaktishaalee naron ne jhund se nikaal diya hota he. maadaaon ke jhund main chhaune bhi rahete hai.
 nilgai niraapad jeev prathit ho sakati he par nar atyant jhagadaalu hote hai. ve maadaaon ke liye aksar lard padate hai. ladane kaa unka tarika bhi niraala hota he. apni qamar ko kaman kii tarah upar kii ore modakar ve dhire-dhire ek-duusare kaa chakkar lagaate hue ek-duusare ke najadik aane kii cheshtaa karte hai. paas aane par ve aage kii taangon ke ghutanon par baithkar ek-duusare ko apni lambii or balishtha gardanon se dhakelte hai. yon apni gardanon ko uljhaakar ladate hue ve jirafon ke samaan lagate hai. adhik shaktishaalee nar apane pratidwandvi ke prishth bhaag par apane paine singon kii chot karne kii koshish karata he. jab kamjor nar bhaagane lagata he, to vijayi nar apni jhaadu-jaisi poonch ko hawa main jhande ke samaan fahraate hue or gardan ko jhukaakar maidan chhodkar bhaagate pratidwandvi ke peeche daud padataa he. yon ladate nar aas-paas kii ghatnaon se bilkul bekhbar rahete hai or unke bahut paas tak jaaya ja saktaa he.
 prayek nar kam-se-kam do maadaaon par adhikaar jamaata he. nilgai bahut kam aawaaj karti he, lekin maadaa kabhi-kabhi bhens ke samaan rambhaati he. nilgai saal ke kisi bhi samay joda baandhti he, par mukhya prajnan samay november-janvari hota he, jab naron kii neeli jhiwali khaal sabase sundar avasthaa main hoti he.
 maithun ke baad nar maadaaon se alag ho jate hai or apana alag jhund bana lete hai. in jhundon main avyask nar bhi hote hai, jinaki khaal abhi neeli or chamakili nahin hui hoti he. maadaaon ke jhundon main 10-12 sadsy hote hai, par nar adhik bade jhundon main vichrate hai, jinamein 20 tak nar ho sakate hai. inamen chote chhaunon se lekar vayask naron tak sabhi umron ke nar hote hai. ye nar atyant jhagadaalu hote hai or aapas main baar-baar jor aajamaaish karte rahete hai. jab jhagadne ke liye koi nahin miltaa to ye apane singon ko jhaadiyon main athwa jameen par hi de maarthe hai.
 nilgai charate yaa sustaate samay atyant satark rahati he. sustaane ke liye vah khuli jameen chunati he or ek-duusare se peeth sataakar letati he. yon letate samay har disha par jhund kaa koi ek sadsy nigaraanee rakhata he. koi khatra dikhne par vah turant khadaa ho jaataa he or dabi aawaaj main pukaarane lagata he.
 chhaune sitambar-oktober main paidaa hote hai jab ghaas kii oonchai unhen chhipaane ke liye paryaapt hoti he. ye chhaune paidaa hone ke aath ghante baad hi khadey ho pate hai. kai baar judawe bachche paidaa hote hai. chhaunon ko jhund kii sabhi maadaaen milakar paalati hai. bhukh lagane par chhaune kisi bhi maadaa ke paas jaakar doodh pite hai.
 nilgai atyant garmi bhi bardaasht kar sakati he or dupahar kii kadi dhoop se bachane ke liye bhar thodi der chhaanv kaa sahaara leti he. use pani adhik pine kii aavashyaktaa nahin padati kyonki apni khuraaq se hi vah aavashyak nami praapt kar leti he.
 nilgai bharat ke un anek khushnaseeb praaniyon main se ek he jinhen logon kii dharmik manyataon ke kaaran suraksha praapt he. chunki is jaanavar ke naam ke saath "gaay" shabd judaa he, use log gaay kii bahan samajhakar maarthe nahin he, haalanki nilgai khadi fasal ko kaaphi nuksaan karti he. use paaltu banaaya ja saktaa he or nar nilgai se bail ke samaan halki gaadi khinchvaai ja sakati he.
