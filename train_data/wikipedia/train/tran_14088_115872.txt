 karthik krishna paksh kii trayodashi tithi ke din bhagwaan dhanvantari kaa janm hua tha isliye is tithi ko dhanteras yaa dhanatrayodashi ke naam se janaa jaataa he. bharat sarkaar ne dhanteras ko rashtriya ayurveda diwas ke rup main manaane kaa nirnay liya he.
 jain aagam main dhanteras ko 'dhanya teras' yaa 'dhyaan teras' bhi kehete hai. bhagwaan mahavir is din tisare or chauthe dhyaan main jane ke liye yoga nirodh ke liye chale gayi the. teen din ke dhyaan ke baad yoga nirodh karte huye deepawali ke din nirvana ko praapt huye. tabhi se yah din dhanya teras ke naam se prasiddh hua.
 dhanvantari jab prakat hue the to unke hatho main amrit se bharaa kalash tha. bhagwaan dhanvantari chunki kalash lekar prakat hue the isliye hi is avasar par bartan kharidne kii parampara he. kahin kahin lokmanyata ke anusaar yah bhi kaha jaataa he ki is din dhan kharidne se usamen tairah guna vruddhi hoti he. is avasar par log dhaniya ke beej kharid kar bhi ghar main rakhte hai. deepawali ke baad in bijon ko log apane baag-bagichon main yaa kheton main bote hai.
 dhanteras ke din chaandi kharidne kii bhi pratha he; jiske sambhav na ho paane par log chaandi ke bane bartan kharidte hai. iske peeche yah kaaran mana jaataa he ki yah chandramaa kaa pratik he jo sheetaltaa pradaan karata he or man main santosh rupi dhan kaa vaas hota he. santosh ko sabase bada dhan kaha gaya he. jiske paas santosh he vah swasth he sukhi he or vahi sabase dhanwaan he. bhagwaan dhanvantari jo chikitsa ke devtaa bhi hai unase swasthya or sehat kii kaamana ke liye santosh rupi dhan se bada koi dhan nahin he. log is din hi deepawali kii raat lakshmi ganesh kii puja hetu murti bhi kharidte hen.
 dhanteras kii shaam ghar ke baahar mukhya dwaar par or angan main deep jalaane kii pratha bhi he. is pratha ke peeche ek lok katha he, katha ke anusaar kisi samay main ek raja the jinka naam hem tha. daiv krupa se unhen putr ratna kii prapti hui. |jyontishiyon ne jab balak kii kundalee banaai to pataa chalaa ki balak kaa vivaah jis din hoga uske thik chaar din ke baad vah mrityu ko praapt hoga. raja is baat ko jaanakar bahut dukhi hua or rajkumaar ko aisi jagah par bhej diya jahaan kisi stri kii parchaai bhi na pade. daivayog se ek din ek rajkumaari udhar se gujri or donon ek duusare ko dekhakar mohit ho gayi or unhone gandharv vivaah kar liya.
 vivaah ke pashchaat vidhi kaa vidhaan saamne aayaa or vivaah ke chaar din baad yamadut us rajkumaar ke praan lene aa pahunche. jab yamadut rajkumaar praan le ja rahe the us vakt navvivaahita uski patni kaa vilaap sunakar unka hriday bhi dravit ho uthaa parantu vidhi ke anusaar unhen apana kaary karnaa padaa. yamraj ko jab yamadut yah kah rahe the usee vakt unamem se ek ne yamadewataa se vinati kii he yamraj kya koi aisa upaay nahin he jisase manushya akaal mrityu se mukt ho jaae. doot ke is prakaar anurodh karne se yamadewataa bole he doot akaal mrityu to karm kii gati he isse mukti kaa ek aasaan tarika main tumhen bataata hum so suno. karthik krishna paksh kii trayodashi raat jo praani mere naam se pujan karke deep maala dakshin disha kii ore bhet karata he use akaal mrityu kaa bhay nahin rahata he. yahi kaaran he ki log is din ghar se baahar dakshin disha kii ore deep jalaakar rakhte hai.
 dhanteras par sabhi mahilaon ko rajat lekh kii apni pasand kharidne ke liye gahane yaa chaandi kii dukaanon par kharidari karnaa vyast ho jaataa he. lekin bahut vyast kaaryakramon or kaam ke kaaran kai mahilaon ko apane pasandida item kii kharidari karne ke liye samay kii swatantraaa nahin he. isliye unke liye online kharidari kii agrim takanic kaa vikalp unki zaruuraton ko puraa karne ke liye dhanteras ke liye shuddh rajat lekhon kii peshkash karte hai. or kai baar 21 veen shatabdi kii mahilaon kii madad karne ke liye apane samay kii suvidha or dhanteras or diwali kaa anand lene vaale kaaryakshetron kaa anand uthaaya ja saktaa he.
 dhanvantari devataaon ke chikitsak hai or chikitsa ke devtaa maane jate hai isliye chikitsakon ke liye dhanteras kaa din bahut hi mahatv purna hota he. dhanteras ke sandarbh main ek lok katha prachlit he ki ek baar yamraj ne yamaduton se poocha ki praaniyon ko mrityu kii god main sulaate samay tumhaare man main kabhi dayaa kaa bhav nahin aata kya. duuton ne yamadewataa ke bhay se pehle to kaha ki vah apana kartavya nibhaate he or unki ajna kaa paalan karte hen parantu jab yamadewataa ne duuton ke man kaa bhay dur kar diya to unhone kaha ki ek baar raja hema ke brahmacharee putr kaa praan lete samay uski navvivaahita patni kaa vilaap sunakar hamaara hriday bhi pasij gaya lekin vidhi ke vidhaan ke anusaar ham chaah kar bhi kuch na kar sake.
 ek doot ne baton hi baton main tab yamraj se prashn kiya ki akaal mrityu se bachane kaa koi upaay he kya. is prashn kaa uttar dete hue yama devtaa ne kaha ki jo praani dhanteras kii shaam yama ke naam par dakshin disha main diya jalaakar rakhata he uski akaal mrityu nahin hoti he. is manyata ke anusaar dhanteras kii shaam log aangan main yama devtaa ke naam par deep jalaakar rakhte hai. is din log yama devtaa ke naam par vrath bhi rakhte hai.
 dhanteras ke din deep jalaakkar bhagwaan dhanvantari kii puja karen. bhagwaan dhanvantari se swasth or sehatmand banaaye rakhane hetu prarthana karen. chaandi kaa koi bartan yaa lakshmi ganesh ankit chaandi kaa sikaa khariden. nayaa bartan kharide jisamen deepawali kii raat bhagwaan shri ganesh va devi lakshmi ke liye bhoga chadhayen.
