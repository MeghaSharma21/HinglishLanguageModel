 vyashti-vitt kaa matlab he, upabhoktaaon tathaa swa-niojit vyaktiyon sahit nimna aay varg ke graahakon ko vittiya sevaayen muhaiyaa karana.
 sthool rup se, yah ek aise andolan kii ore ingit karata he jisamen pariklpana kii gai he “ek aise duniya kii, jahaan yathasambhav, garibon or garibi kii kagaar par khadey logon ko, na sirf rin balki bachat, beemaa or nidhi-antaran sahit ucch gunvattta vaale upyukt shrenee kii vittiya sevaayen sthai taur par sugam hon.” aam taur par vyashti-vitt ke pravartakon kaa yah maananaa he ki aisi pahunch se garibon ko garibi se baahar nikalne main madad milti he.
 paaramparik taur par, bainkon ne kam aay yaa nakadi aay na rahane vaale graahakon ko vittiya sevaayen pradaan nahin kii hai. bainkon ko, graahak kaa khaataa sanbhaalane ke liye, chaahe rakam kitni bhi choti kyon na ho, kaafii kharch uthaanaa padataa he. udhaaharan ke liye, prayek $ 1,000 ke ek sau rin dene se milane vaale kul rajasav main or $100,000 kaa ek hi rin dene se milane vaale rajasav main koi khaas fark nahin hoga. lekin kisi bhi maatra ke rinon kaa sansaadhan karne ke liye nishchit kharch kaafii adhik hoga: jaise, sambhavit graahakon kaa nirdhaaran, unki chukauti sambhaavnaaen or jamaanat; bakaayaa rinon kaa prashasan, doshi graahakon se vasuuli karnaa ityadi. rin dete yaa jamaarashi lete samay laabh-alaabh sthiti qaayam kerani padati he, jiske neeche jane se bainkon ko prayek len-dein par nuksaan uthaanaa padataa he. garib log, saamanyat: is rekha se neeche jivan basar karte hai.
 iske alaava, adhikansh garib logon ke paas itani aastiyaan nahin rahati hai, jise samparshvik ke rup main bank jamaanat par le sake. jaise ki harnando di soto or duusare arthshaastriyon ke dastavejon main vyapak rup se darj kiya gaya he, vikasshil duniya main unke paas bhale hi apni zamin ho, lekin us par unka swatvadhikaar haq nahin hota he. iskaa matlab yah he ki baikon ke paas chookkarta udhaarkartaaon ke khilaaf qadam uthaane ke liye koi bhi rasta nahin rah jaataa he.
 agar mote taur par dekha jaae to yah baat lambey arase se sweekaar kii ja chuki he ki rashtriya aarthik vikaas kaa sthool lakshya hasil karne kii disha main swasth rashtriya vittiya pranali kaa vikaas, ek mahatvapurn lakshya or utprerak he . lekin, duusare vishwa yuddh ke baad, apane deshon kii adhikansh aabaadi ke liye vittiya sevaayen viksit karne kii disha main rashtriya aayojakon or visheshgyon ke prayaas vifal rahe hai, jinke kaarnon kaa sankshep main bakubi varnan, adams, graham or won pishke ne apane utkrishtatam vishleshan 'andermining rural deveopment wyeth chip credit' main kiya he.
 in kathinaaiyon kii vajah se, jab garib log udhaar lete hai, to ve aksar apane rishtedaaron athwa sthaneey sahuukaar par nirbhar hote hai, bhale hi unka byaaj dar bahut adhik hi kyon naa ho. anaupchaarik udhaar daron se sambandhit 28 adhyayanon ke vishleshan se sabit hua he ki 76% sahukaaron kii udhaar daren, prati maah 10% se adhik raheen, jinamein prati maah 100% paar karanevaali 22% bhi shaamil hai. saamanyat: sahuukaar, kam garib logon ke mukaable zyaada garib udhaarkartaaon se adhik dar vasuulate hai. yadhyapi sahukaaron ko rakshason kii bhaanti dekha jaataa he or in par sudakhor hone kaa doshaaropan kiya jaataa he, tathaapi inaki sevaayen suvidhajanak or tej hoti hai or jab udhaarkarta pareshaani main hon, to ve bahut hi lacheele tareeqe se pesh aa sakate hai. lekin inako, un jagahon se bhi jahaan vyashti-vitt sansthaaen bahut sakriy hai, teji se kaarobaar ke daayre se baahar karne kii aashaaen asaliyat ke pare sabit hui hai.
 pandrahavin shatabdi main samudaay-unmukh girvee kii dukaanon kii sthapana karanevaale frencyscan sanyaasiyon jaise vyaavhaarik doordarshiyon se lekar unnisvin shatabdi main europea credit union andolan kii aguai karanevaalon or 1970 ke dashak main laghu-rin andolan ke sansthaapakon tak, pichhali shatabdiyon main sabhi ne, garib logon kii dahalij par vittiya sevaaon ke rup main vibhinn prakaar ke jivicoparjak avasar or jokhim prabandhan saadhan muhaiyaa karaane ke liye banaai gayi paddatiyon or santhaanon ko parkhaa he. yadhyapi gramin bank kii kamyaabi se duniya ko prerana mili he, tathaapi is kamyaabi ko barambar doharaana mushkil sabit hua he. kam aabaadeewale deshon main, nikatatam graahakon kii seva karte hue, khudara shakha ke parichaalan kharch kii bharpai karnaa vaaqai chunauteepurn sabit hua he.
 yadhyapi kaafii pragati kii gai he, lekin samasya kaa samaadhaan abhi nahin ho paaya he or bade paimaane par adhikansh log, jinaki rose kii kamai, khaas kar gramin ilaakon main, $1 se kam he, vastav main aupchaarik kshetra se vittiya sahaayta paane se abhi vanchit rah gaye hai. vyashti-vitt kii maatra teji se bad rahi he, jabaki is samay vyashti-vitt rinon ke rup main 25 arab dollars kii raashi di ja chuki he. anumaan lagaaya gaya he ki zaruuratmand tamaam garib logon ko puunji dilaane ke liye udyog ko 250 arab america dollars kii zarurat padegi. udyog kii teji se tarakkee ho rahi he or saath hi yah chintaa sata rahi he ki jis raftaar se vyashti-vitt kii ore puunji kaa bahaav bad rahaa he, agar ise thik tarah sambhala na jaae, to khatare kii sambhaavna he.
 saidhantik rup se, vyashti-vitt ke daayre main aise prayaas shaamil ho sakate hai, jinase garib logon ko is samay jo vittiya sevaayen mil rahi hai yaa jiske milane se faaydaa ho saktaa he, unako adhik maatra main muhaiyaa kara saken yaa unki gunvattta sudhaar saken. udhaaharan ke liye, garib log, anaupchaarik sahukaaron se udhaar lete hai or anaupchaarik vasuulkartaaon ke paas bachat karte hai. unako daniyon se rin or anudaan miltaa he. ve rajya sarkaar kii swaamitv vaali companiyon ke paas beemaa karaate hai. ve preshan jaal se nidhi antaran pate hai.
 aisi ujjwal rekhaaen bahut hi kam najar aaengi, jinaki badaulat vyashti-vitt kaa is tarah kii gatividhiyon se bhed kiya ja sake. aise daawey bhi kiye ja sakate hai ki sarkaar, jo rajya ke bainkon ko garib upabhoktaaon ke jamaa khate kholane kaa aadesh detii he, athwa sahuukaar, jo soodiori main juta he, yaa daatavya sanstha, jo bachhiya ghar chalaati he, ko vyashti-vitt main shaamil kiya gaya he. iske alaava, unako uplabdh vittiya sansthaaon kii sankhya or unki kshamta badhaane se, vittiya pahunch kii samasya kaa sahi samaadhaan ho saktaa he. haal ke kuch varshon se, in sansthaaon kii vividhta ko vyapak banane par adhik bal diya ja rahaa he, kyonki alag-alag sansthaaen, alag-alag qism kii zaruuratein puri karti hai.
 garibon kii madad karne ke liye gathit ek salaahkaar dal ne 2004 main kuch aise siddhant piroe, jinamein dedh shatabdi se apanaai gai vikaas prakiya kaa saar sangrahit kiya gaya or 10 june 2004 ko hue G8 shikhar sammelan ke aath netaaon ke dal ne inkaa samarthan kiya:
 vyashti-vitt kaa daan se bhi bhed kiya ja saktaa he. nirdhan pariwaron ko athwa aise garibon ko, jo rin chukaane ke liye zaruri nakad bhi nahin juta pate hai, anudaan dena behatar hoga. yuddh kii dasha main athwa prakritik vipadaa ke baad, aise halaat paidaa ho sakate hai.
 vyashti-vitt ke ird-gird anek mahatvapurn vaad-vivaad khadey hue hai.
 vyashti-vitt ke vyavsaayee or dani, aksar yah daleel pesh karte hai ki laghu-rin, utpaadak prayojanon ke liye, jaise laghu-udhyam shuru karne athwa uske vistaar tak simit kiya janaa chahie. isaki pratikriya main nijee kshetra ke pairvikaron kii daleel he ki paisa chirbhogya hone ke kaaran pratibandh lagaana asambhav he or kisi bhi haalat main amir logon ko yah tay nahin karnaa chahie ki garib log apana paisa kaise kharch karen.
 sambhavat: soodiori ke bare main paramparaagat pashchimi vichaardhaara se prabhavit hokar, paaramparik sahuukaar kii bhoomika kii, khaas kar aadhunik vyashti-vitt ke praarambhik daur main, kadi aalochana kii gai. jaise-jaise zyaada garib logon ko laghu-rin sansthaaon se rin milane lage, yah baat saafe jaahir hui ki sahukaaron kii sevaayen moolyawaan sabit hoti rahi hai. udhaarkarta, twarit rin sanvitaran, gopneeyata or lacheele chukauti kaarykram jaisi sevaaon ke liye behad zyaada byaaj dar dene ke liye taiyaar the. unako kabhi aisa nahin laga ki paryaapt muaavze ke taur par kamatar byaaj dar paanaa, baithkon main bhaag lene, sanvitaran ke liye arha banane kii drushti se prashikshan paathyakramon main bhaag lene athwa masik samparshvik anshdaan karne kii qeemat se bad kar he. jab ve duusare kaarnon ke liye aksar udhaar liya karte the, tab unako aisa bahaanaa karne par majaboor karnaa bhi aruchikar laga ki ve kaarobaar shuru karne ke liye udhaar le rahe hai. haal main samgr vittiya pranali par die jane vaale adhik bal kii vajah se sahukaaron ko, viniman ke paksh main bahes karne or garib logon ko uplabdh vikalpon main vruddhi ke liye, unke bich pratispardhaa badhaane ke prati prayaas karne kii disha main adhik vaidhata milegi.
 aadhunik vyashti-vitt, 1970 ke dashak main ubhara, jisamen nijee kshetra ke samaadhaan ke prati adhik unmukhataa nazar ai. yah is pramaan se zaahir hua ki vikasshil duniya main rajya sarkaar ke swaamitv vaale vikaas bank, vastav main unako die gaye vicasonmukh lakshya ko nazarandaaj karte hue, saraasar vifal rahe . tathaapi, kai deshon ke sarkari adhikariyon kii vichaardhaara alag he or ve vyashti-vitt bazaaron main hastkshep karne se baaj nahin aate hai.
 'bahya-pahunch' or 'sthirataa' ke bich samjhautakaari talmail kii tikshnata ke bare main lambey samay se bahes hoti rahi he. yadhyapi aam taur par yah sahmati hui he ki vyashti-vitt ke vyavsaayiyon ko kuch had tak in lakshyon ko santulit karne kii koshish kerani chahie, phir bhi bolivia main bainkosol kii nunatam labhonmukhataa se lekar bangladesh main BRAC kii adhik ekikrut 'laabh ke liye nahin' unmukhataa tak bahut sari ranneetiyaan nazar aati hai. yah baat na keval alag-alag sansthaaon ke liye, balki rashtriya vyashti-vitt pranali ko viksit karne main juty sarkaron ke liye bhi lagu hoti he.
 saamanyat: vyashti-vitt ke visheshgy sahamat hai ki mahilaayein, seva paane kaa praathmik centre bindu honi chahie. saboot ishaara karte hai ki rin chukaane main chook hone kii sambhaavna purushon ke mukaable mahilaon main kam hoti he. 52 millian udhaarkartaaon ko rin denevaali 704 vyashti-vitt sansthaaon se 2006 se hasil kiye gaye audyogic aankadon main, aisi vyashti-vitt sansthaaen shaamil hai, jo paraspar-nirbhar udhaar paddati apanaati hai or aisi vyashti-vitt sansthaaen, jo ekal udhaar paddati apanaati hai. paraspar-nirbhar udhaar ke maamle main bakaayaa rin kii maatra, 30 dinon ke baad 0.9% rahi, jabaki 0.3% rin batte khate daale gaye . chunki rin kii maatra jitani kam hoti he, parichaalan margin utana hi kam hota he, isliye kai vyashti-vitt sansthaaen yah maanati hai ki purushon ko udhaar dena, adhik jokhim bharaa hota he. lekin kabhi-kabhaar mahilaon kii taraf bhi yahi sawaal uthaa. vishwa bank dwaara prakashit srilanka ke laghu udhyamiyon ke haal main kiye gaye adhyayan main paaya gaya ki purushon kii milkiyat ke kaarobaar ke maamle main puunji par pratifal ausatan 11% rahaa, jabaki mahilaon kii milkiyat ke kaarobaar ke maamle main puunji par pratifal 0% athwa thoda nakaaratmak rahaa. 
 vyashti-vittiya sevaaon kii, viksit deshon sahit, har kahin zarurat he. lekin viksit arthvyavasthaaon main, alag-alag lakshya rakhanevaali vibhinn prakaar kii vittiya sansthaaon ko mila kar vittiya kshetra ke andar maujuud teevr pratispardhaa se yah sunishchit hota he ki adhiktar logon ko kuch na kuch vittiya sevaayen zarur milti hai. vyashti-vitt kii nai avadharanaon ko, jaise vikasshil duniya ke paraspar-nirbhar udhaar, viksit deshon main hastantarit karne ke prayaas zyaada safal nahin hue hai.
 vikasshil arthvyavasthaaon or khaas kar gramin ilaakon main, viksit deshon main vargeekrut karne yogya aisi bahut gatividhiyaan hai, jinka mudrikaran nahin kiya jaataa he. arthath; aisi gatividhiyaan chalaane ke liye dhan kaa upyog nahin kiya jaataa he. agar paribhaashit karen, to garib logon ke paas lagbhag bahut kam paisa hota he. lekin unki zindagi main aise halaat utpann hote hai, jinase nipatane ke liye unako dhan kii athwa chijen kareedne ke liye paison kii zarurat padati he.
 stuart rudarford ne haal main prakashit apni qitaab da pur and dir mani main kai prakaar kii zaruuraton kaa zikr kiya he:
 garib log, apni zaruuratein puri karne kii disha main, khaas taur se vibhinn prakaar ke nakad rahit mulya taiyaar karne or vinimay dwaara, aksar srujanaatmak or sahyogi tareeqe dhund pate hai. nakad ke saamaanya vikalp desh-dar-desh alag-alag hai, lekin isamen vishesh rup se shaamil hai pashu-dhan, anaaj, zevaraat or bahumoolya dhaatuen.
 jaise margaret robinsan ne vyashti-vitt kranti main varnan kiya he, 1980 ke dashak main yah siddh kiya gaya ki “vyashti-vitt ke zarie faaydemand tareeqe se bade paimaane par bahya-pahunch ho sakati he.” or 1990 ke dashak main “vyashti-vitt, ek udyog ke rup main viksit hone laga”.2000 ke dashak main, vyashti-vitt udyog kaa lakshya he, puri na kii gai maang ko kaafii bade paimaane par puraa karnaa or garibi ghataane main bhoomika nibhaana. haalanki pichley kuch dashakon main, ek vyavhaarya, vanijyik vyashti-vitt kshetra viksit karne main kaafii tarakkee kii gai he, lekin isse pehle ki is udyog ko duniya bhar kii bharpoor maang ko puraa karnaa sambhav ho paae, uske samaksh bahut sari samasyaayein hai, jinka samaadhaan abhi nahin hua he. sudrudh vanijyik vyashti-vitt udyog kaa nirmaan karne main baadhaaen yaa chunautiyaan is prakaar hai:
 • daniyon kii anupyukt sahaayta raashi
 • viniman or jamaarashi sweekaar karanevaali vyashti-vitt sansthaaon kaa karaab paryvekshan
 • gini-chuni vyashti-vitt sansthaaen, jo bachat, preshan athwa beemaa sambandhi zaruuratein puri karen
 • vyashti-vitt sansthaaon kii simit prabandh kshamta
 • sansthagat adakshataayen
 • gramin, krishi unmukh vyashti-vitt paddatiyon kaa adhik prasar or angikaran karne kii zarurat.
 rudruford yah daleel pesh karte hai ki dhan prabandhakon ke rup main garib logon kii mul samasya he, 'saamaanya rup se moti' rakam juta paanaa. nayaa ghar banane kaa matlab he, vividh bhawan-samagriyon kii barason se bachat or suraksha, jab tak ki nirmaan-kaary shuru karne ke liye paryaapt saadhan na jute jaaen. bacchon ke skool kaa kharch jaise vardi, rishwat aadi bharne ke liye, murgiyaan khareednaa or bikri dwaara paise jutaney ke liye unka paalan karnaa. kyonki zarurat se pehle hi tamaam mulya sanchit kiya jaataa he, isliye is dhan prabandhan ranneeti ko kehete hai ‘upar kii bachat ’.
 aksar logon ke paas zarurat ke mauqon par paise nahin hote hai, isliye ve udhaar lete hai. ek garib parivaar, zamin kharidne ke liye apane rishtedaaron se, chaaval kharidne ke liye sahuukaar se athwa silaai mashin kharidne ke liye vyashti-vitt sanstha se udhaar le saktaa he. chunki kharch uthaane ke baad ye rin bachat main se chukaane padate hai isliye rudarford ise ‘neeche kii bachat’ kehete hai. rudarford kaa maananaa he ki laghu-rin se sirf aadhi samasya tal gai he or yaqinan yahi hissaa kam ahmiyat vaala he. laghu-rin sansthaaon ko apane rin, bachat khaaton ke jariye dene chahie, taaki garib log apane asankhya jokhim sambhaal saken.
 adhiktar zaruuratein, bachat or rin ke mishran se puri kii jaati hai. bangladesh main gramin bank or duusare do badi vyashti-vitt sansthaaon ke nunatam prabhaav kaa akalan karne par paaya gaya ki aage gramin krishitar laghu udhyamon ko vittiya sahaayta dene ke iraade se graahakon ko die gaye har $1 ke udhaar ke liye duusare sadhano, khaas kar bachat se qareeb $ 2.50 mili. iskaa samanaantar udhaaharan pashchim main dekha ja saktaa he jisamen paariwarik kaarobaar ke liye dhanrashi, zyaadaatar bachat se or khaas kar prarambh main milti he.
 haal main kiye gaye adhyayanon se bhi yah jaahir hua he ki bachat ke anaupchaarik tareeqe behad asurakshit hote hai. udhaaharan ke liye uganda ke rhite or muteshaaria ke adhyayan se nishkarsh niklaa ki ‘jinke paas anaupchaarik kshetra main bachat karne ke alaava koi rasta nahin he unako lagbhag kuch na kuch paisa khona hi padegaa – sambhavat: apni bachat kaa qareeb ek chauthai hissaa.”
 rudarford, rhite or dusron ke kaary kii badaulat vyavsaayiyon ko laghu-rin kii misaal ke ek ahm pahalu par punarvichaar karan padaa he: yah ki garib log, udhaar lekar, laghu udhyam sthapit kar or apni aay badha kar garibi se baahar nikalate hai. nai misaal main, apni aamadani kaa bada hissaa bachaa kar apni sampatti banaate hue, apni bahut sari kamazoriyon ko kam karne ke prati garib logon ke prayaason par adhik dhyaan diya gaya he. unako rinon kii zarurat to hoti he, lekin unako laghu udhyamon kii tarah upbhog ke liye udhaar lenaa bhi utana hi upyogi lag saktaa he. gruhasthi or paariwarik jokhim sanbhaalane ke liye bachat karne or zarurat padane par paise nikaalane kaa surakshit, lacheela sthaapan bhi utana anivaary he.
 vyashti-vitt ke vitaran kaa nakshaa banane kii ab tak koi koshish nahin kii gai he. 2004 main vikasshil duniya main 'vaikalpik vittiya sansthaaon' kaa vishleshan karte hue haal main ek upyukt nunatam maandand sthapit kiya gaya. lekhakon ne, vanijyik bainkon se seva paane vaale logon se adhik garib logon kii seva main lagi 3,000 se adhik sansthaaon ke lagbhag 665 millian graahakon ke khaaton kii ginati kii; in khaaton main se, 120 millian khate un sansthaaon main rakhe gaye the, jinako saamanyat: vyashti-vitt denevaali sanstha mana jaataa he. lekin inamen andolan kii vividh aitihaasik jadon ko pratibimbit karanevaale ye bhi shaamil hai; dak bachat bank, rajya krishi or vikaas bank, vittiya sahakaari samitiyaan or rin sangh or vishisht gramin bank.
 kshetreey taur par in khaaton kaa sabase adhik sankendran bharat main rahaa . sabase kam sankendran latin america or caribbean main or africa main he. yah maan kar chalate hue ki viksit duniya ke adhik bank graahakon ko apana kaamkaaj thik tarah se sanbhaalane ke liye kai sakriy khaaton kii zarurat padati he, ye aankade darshaate hai ki vyashti-vitt andolan kaa lakshya puraa hone main abhi manzil dur he.
 vaikalpik vittiya sansthaaon main rinon kii tulana main bachat khaaton kii sankhya, ek ke muqaabale qareeb chaar guna adhik he. yah ek vishwavyaapee namoona he, jo kshetron ke hisaab se zyaada badalata nahin he.”
 chuninda vyashti-vitt sansthaaon ke bare main vistrut aankadon kaa ek mahatwoopurna strot he micro banking bulatin . 2006 ke ant tak usne 52 millian udhaarkartaaon or 56 millian bachatakartaaon kii seva karne vaali 704 vyashti-vitt sansthaaon par nazar rakhi thi. in graahakon main se 70% asia ke, 20% latin america ke or baaqi, duniya ke shesh bhaag ke rahe.
 ab tak aisa koi adhyayan nahin kiya gaya he jisase ROSCA jaise ‘anaupchaarik’ vyashti-vitt sanghathanon or shaadi-byaah, antyeshti or beemaari jaisi paristhitiyon main kharch sanbhaalane main logon kii madad karanevaale anaupchaarik sanghon ke paimaane athwa vitaran ke bare main jaankaree mili. lekin bahut saare maamalon ke adhyayan prakashit hue hai, jinamein yah jaahir kiya gaya he ki baahar se thodi-si madad lekar swayan garib logon dwaara saamanyat: pariklpit or sanbhale gaye ye sanghathan, vikasshil duniya ke adhiktar deshon main kaam kar rahe hai.
 1970 ke dashak main shuru hua laghu-rin kaa yug samaapt hokar ab uski jagah ‘samgr pranali’ drushtikon ne le lee he. haalanki laghu-rin ne, khaas kar shahari or lagbhag shahari ilaakon main tathaa udhyamshil pariwaron ke saath bahut kuch hasil kiya, lekin ghani aabaadi vaale gramin ilaakon main vittiya sevaayen pradaan karne main inaki pragati dhimi rahi.
 nai vittiya pranali ke drushtikon main shatabdiyon se chalate aa rahe vyashti-vitt ke samrudh itihaas ko or vikasshil duniya main garib logon kii seva karne vaali sansthaaon kii aseem vividhta ko vyaavhaarik drushti se qabool kiya jaataa he. isaki jaden, duniya ke garib logon kii vittiya sevaaon kii zaruuraton kii vividhta, badhati jaagrukta or aise vividh parivesh main bhi, jisamen ve jite or kaam karte hai, jami hai.
 briggit hemsus ne apni qitaab 'acces for ol’ main, samgr vittiya pranali se vyashti vittposhkon kii chaar saamaanya shreniyon ke bich bhed kiya or vyashti-vitt andolan kaa lakshya hasil karne main unki madad karne ke liye sakriy ranneeti banane kii daleel detii hai.
 uchit viniman or dekh-bhaal ke saath, in sansthaaon main se har ek, vyashti-vitt kii samasya kaa samaadhaan karne main prerak sabit ho sakati hai. udhaaharan ke liye, swa-sahay dal ko vanijyik bainkon ke saath jodne ke prayaas kiye ja rahe hai, jisase ki sadsy kii milkiyat ke sanghathan ek saath mil kar bade paimaane par or vyapak rup se mitvyayita hasil kar saken or mobile banking or i-bhugtan praudyogikiyon kaa, unke vyapak shakha jaal ke saath ekikaran karte hue, inaki sankhya ghataane main vanijyik bainkon ke prayaason kaa samarthan kar saken.
 garib logon ko umdaa qism kii bachat sevaayen viksit karne main ho rahi dhimi pragati ke kaaran, viksit duniya main udhaardaataaon ke jariye laghu udhaar badhaane ke liye samakaksh manch viksit hue hai. 2005 main kivaa, 2006 main microples, 2007 main mikechh4, united prosparity, 51 give, vokai, rang de or 2008 main united youth deveopment organizeshan. kivaa ke samakaksh manch ke jariye agast 2009 tak 87 millian america dollars ke rin die ja chuke the . isaki tulana main, 2006 ke ant main anumaan lagaaya gaya tha ki laghu-rin kii 250 arab america dollars ke qareeb aavashyasakata hogi. 
 adhiktar visheshgy sahamat hai ki len-dein kharch or vinimay dar jokhim ghataane ke liye ye nidhi, un deshon main jahaan laghu-rin diya jaataa he, sthaneey taur par sanchit kii jaani chahie.
 samakaksh manchon par prakatikaran karne kii samasyaayein rahi hai, jabaki kuch sroton se khabar mili he ki jaani-pahachaani banking sambandhi vaarshik pratishat dar ke badale udhaarkartaaon se sapaat dar paddati se byaaj vasuul kiya gaya.. sapaat dar paddati se, jise viksit deshon main viniyamit vittiya sansthaaon main kaanoon ke daayre se baahar kiya gaya he, alag-alag udhaardaataaon ko yah samajhane main duvidha ho sakati he ki unka udhaarkarta, vaastavik se kam dar par byaaj de rahaa he. udhaar dene sambandhi maanakon ke bare main antarrashtriya satya prakat karne kii disha main haal main ek udyog vyapee pahal kii gai, jise ACCION international, CGAP, da asian development bank, gramin bank, BRAC, planet finans, kalwart, WOCCU or JP morgan sahit laghu-rin kii qeemat nirdhaarit karanevaale anek pramukh shairdharakon ne samarthan diya he. samakaksh manchon ke bare main adhik jaankaree ke liye laghu-rin or web dekhen.
 vyashti-vitt ke kuch samarthakon ne vishwasaneey saboot pesh kiye bagair daawa kiya he ki vyashti-vitt ke paas akele hi garibi hataane kii shakti he. is daawey kii kaaphi aalochana kii gai he. iske alaava, is asar par nigaraanee rakhane or ise aankane main kuch had tak kathinaayee hone ke kaaran aarthik vikaas ke ek saadhan ke taur par vyashti-vitt ke vaastavik prabhaav par bahut kam anusandhan kiya gaya he. 2008 ke ant main, innovations for pawarty ection/financial acces inishiative microfinans research conference main neuyork vishvavidhyalay ke arthshaastri, jonathan mordush ne bataaya ki vyashti-vitt ke asar ke bare main vidhi-vigyaan kii drushti se achche-kaase maanane laayaq ek yaa do adhyayan hi hai.
 samaaj vaigyanik jon vestover ne pataa lagaaya ki garibi hataane main vyashti-vitt ke prabhaav kaa zyada saboot, upakhyanatmak reporton yaa maamla adhyayanon par aadhaarit hai. usne is vishay par prarambh main 100 se zyada lekh dhundh nikaale, lekin unheen 6 lekhon ko sammilit kiya jinamein udhaaharan banane laayaq paryaapt gunatmak aankade the. in adhyayanon main se ek main paaya gaya ki vyashti-vitt se garibi kam hui. anya do adhyayanon main yah nishkarsh nikaalnaa sambhav nahin ho paaya ki vyashti-vitt se garibi kam hui. lekin inamen kaarykram par sakaaratmak asar daalane kuch ansh najar aae. anya adhyayanon ne isi tarah kaa nishkarsh nikaala, jinke surveykshan se pataa chalaa ki adhiktar sahabhaagiyon ne vittiya sahaayta ke bare main behatar mahasoos kiya, jabaki kuch sahabhaagiyon ko karaab laga. 
 may 2009 main, innovations for pawarty ection in new hewan ne ek lekh prakashit kiya, jisamen yah paaya gaya ki vittiya prashikshan paane ke liye jinako yadrichhik rup se chunaa gaya tha unako adhik laabh mila. lekin duusare asar najar nahin aae jaise "jinhone apane kaarobaar main samasyaayein hone kii khabar di" unka anupaat ghatana.
 is samay gine-chune saamaajik hastkshep he jinako HIV/AIDS kii jaagrukta badhaane ke lihaaz se vyashti vittaposhan ke saath jod diya gaya he. aise hastkshep hai “AIDS or ling samanta ke liye vyashti-vitt ke saath hastkshep” jo “di sisters for life” kaarykram ke saath vyashti vittaposhan ko samavisht karata he, jo ek aisa bhagidaari kaarykram he, jisamen mahilaon kii sampreshan kushalta or netritv badhaane ke liye ling sambandhi vibhinn bhoomikaaon, ling aadhaarit hinsa or HIV/AIDS ke bare main shiksha pradaan karata he. "di sisters for life’’ kaarykram ke do charan hai, jiske pehle charan main suvidha pahunchane vaale ke saath ek-ek ghante ke das kaarykram hote hai, jabaki duusare charan main samooh main netaa ko pahchaan kar, unako aage prashikshit kiya jaataa he or unako apane sambandhit kendron main kaary-yojana lagu karne kii ijazat di jaati he. vyashti-vitt ko vyavsaayik shiksha or swasthya hastkshep ke package ke saath bhi joda gaya he. BRAC ke gramin sanghathan bhi, vyashti-vitt ko anya saamaajik hastkshep ke saath jodate hai.
 udhaarkartaaon se vasuuli ja rahi adhik byaaj dar kii bhi adhik aalochana kii gai he. 2006 main apni swechha se micro banking bulatin ko report prastut karne vaali 704 vyashti-vitt sansthaaon ke namoonay main darshaya gaya vaarshik vaastavik ausat sanvibhag pratifal 22.3% rahaa.lekin graahakon se vasuul kii gai byaaj dar adhik rahi, kyonki inamen sthaneey mudra-sfiti or vyashti-vitt sansthaaon ke ashodhya rin sambandhi kharch bhi shaamil kiye jate hai. mohammad younus ne haal main is baat par jor dete hue doharaaya he or apni naveenatam qitaab main yah daleel pesh kii he ki apane dderghaavadhi parichaalan kharch se 15% adhik byaaj dar prabhaarit karne vaali vyashti-vitt sansthaaon se dand vasuulana chahie.
 daniyon kii bhoomika par bhi sawaal uthe hai. garibon kii madad karne ke liye salaahkaari dal ne haal main tippanee kii ki kharch kiye gayi unke paison kaa bada hissaa prabhavotpadak nahin hota he, yaa to isliye ki vah, asafal or aksar jatil nidhiyan tantra ke bich main hi latak jaataa he. kuch maamalon main, bazaar ko vikrut karte hue or alp byaaj athwa byaaj rahit mudra ke saath gharelu vanijyik pahal karte hue, karaab tareeqe se banaae kaaryakramon ke kaaran, samgr vittiya pranali kaa vikaas tham gaya he."
 laghu udhaardaataaon kii is kaaran bhi aalochana kii gai he ki ve garib gharon kii kaaryakari sthiti kii adhik jimmedaari nahin lete hai, khaas kar jab udhaarkarta, vyashti-vitt sansthaaon dwaara niyantrit kisi sanghathan ke zarie apane hastshilp athwa apni krishi paidaavaar bech kar aadhi mazdooree par majdoor banate hai. naanaa rup main aay paane or use badhaane ke iraade se apane udhaarkarta kii madad karne kii vyashti-vitt sansthaaon kii chahat ne is tarah ke rishte kii chingaari, kai deshon main khaas kar bangladesh main, jahaan hazaron kii sankhya main udhaarkarta, gramin bank athwa BRAC kii sahaayak vipanan ikaayiyon ke liye kargar tareeqe se mazaduri paanevaale mazdooron kii tarah kaam karte hai, failaa di he. aalochakon kaa maananaa he ki kaary-samay, kaary karne kii sthiti, suraksha athwa bal shram ke maamalon main agar koi niyam athwa maanak hai bhi, to ve bahut hi kam hai or durvyavhaar ko thik karne ke nirikshan tantra bhi na ke baraabar hai. mazdoor sangh or saamaajik drushti se jimmedaar nivesh adhivaktaa, in kuch chintajanak maamalon par vichaar karte rahe hai.
