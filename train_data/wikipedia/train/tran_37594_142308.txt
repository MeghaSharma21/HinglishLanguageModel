 da lord of da rings--da tu towers angrezi main rachit upanyaas silsile angoothiyon kaa maalik kii duusari kadi he jiske lekhak je. aar. aar. tolkin hai. isapar 2002 main ek hollywood film bhi bani he jisane auskar bhi jite.
 da lord of da rings--da tu towers is silsile kii duusari kadi he. silsile kii madhya kadi hone kii vajah se isaki kahani ekaek hi shuru hoti he, bina kisi chiz kii jaan-pahchaan diye or ekaek hi khatm bhi ho jaati he. isaki kahani souron kii kaali minar baraad-dur or saruman kii kaali minar orthank ke bich kii maitri ke id-gird gumti he. 
 daityon dwaara pakade gayi dono hobit meri or pippin sabhi daityon main hui ek jhadap kaa faaydaa uthaakar phangorn jangal ke andar bhaag jate hai. vahaan unako insannuma ped int milte hai. int pedo ke charvaahe the or unako is baat kaa bahut rosh tha ki saruman pedo ko katkar apni bhattiyon ke liye indhan kaa bandobast kar rahaa he. meri or pippin anton ke sardaar tribeard or baaki anton ko manaa lete hai ki unhen bhi saruman ke kilaaf ladaai main madad kerani chaiye. aragorn, gimli bouna or gandharv legolas meri or pippin kii khoj karte-karte rohan ke sultanate main pahonchte hai, jahaan rohan ke ghudsavaar unako bataate hai ki unhone pichhali raat daityon ke ek samooh se yuddh kiya tha or kisi ko bhi zindaa nahin baksha. par aragorn meri or pippin kii khoj jari rakhte hue phangorn jangal main chale jate hai. vahaan unako ek jaadugar miltaa he, jise pehle to wo log saruman samajhate hai, par baad main unhen gyaan hota he ki wo gandailf he, jo ki moriya kii khadaan se ballrog ko haraakar or phir punerjeevit hokar vaapis aayaa he. vahaan se chaaron rohan kii sultanate kii rajdhani kii ore ravaanaa hote hai. rohan ke aadhe-pagal ho chuke raja theoden ko gandailf thik karata he or uske dusht salaahkaar greema kentuazbaan ko desh nikaala de diya jaataa he . gandailf theoden ko samajhaata he ki uske rajya par saruman kii buree nazar lagi hui he. udhar saruman ne rohan par apni uruk-haai sena dwaara chadhaai kar di. helm kii ghati main uruk-haai or rohanvaasiyon ke bich bhayanak yuddh hota he. us samay gandailf aomer kii aadamiyon ko ikattha karne pahadiyon par chalaa jaataa he. subah hote hote gandai un sabhi aadamiyon ke saath vaapis aata he, jo daityon ko parrast kar dete hai. bhaagate hue daitya ek naye van main sharan lete hai, jo asal main anton dwaara laaye gayi huorn the. vahaan sabhi daty huorn dwaara maare jate hai. iske baad badla lene theoden or anya log ek sena lekar orthank jate hai.
 orthank ko, minar ko chhod, tabatak anton ne apane kabze main le liya tha or paar kii nadi kaa bandh todakar use jalmagn kar diya tha. saruman kii dushtataa barkaraar rahane kii vajah se gandailf ne uski jaadui chadi tod di or use jaadugar shrenee se nikaal diya. saruman ne galati se un logon kii taraf ek palantir de maaraa, jise pippin ne pakadaa. jigyaasu hobit pippin ne jaadui palantir kaa upyog karte hue usamen chupake se nazar gadai. vahaan use souron or uski agali chaal kii bhanak mili. iske baad gandailf or pippin gondor kii sultanate kii ore ravaanaa ho gayi.
 frodo or sam mordor kaa rasta kohre kii vajah se nahin dhund pate hai. raah main unako gollum miltaa he, jo saare raste unka pich kar rahaa tha. anguthi ke peeche pagal gollum unase anguthi chhinane kii koshish karata he, lekin frodo or sam use pakad lete hai. sam use maar daalana chahta he, par frodo us par taras khaakar use apana maardarshak bana detaa he, is shart par ki gollum unako mordor ke dwaar tak le jaayegaa or anguthi chhinane kii koshish nahin karegaa. kuch samay tak aisa prathit hota he ki gollum sahi main unka sachcha saathi ban gaya he. udhar frodo ke dilodimaag par anguthi or use pahanane kii chahat bhayanak rup se baari padati ja rahi thi. wo un logon ko mordor ke mukhya phatak tak le jaataa he, par uske pehre ko paar kar paanaa namumkin sa tha. gollum frodo se kahata he ki wo unako ek duusare gupt raste se mordor ke andar le ja saktaa he. isapar wo teenon kirith ungol kii sidhiyon ke liye minas morgul kii taraf chal pade. ithilian main unako boromir ke chote bhai faraamir ne pakad liya, lekin frodo kaa maqasad jaanane ke baad unako chhod diya. lekin kirith ungol pahunch kar gollum apni shaitaniyat se baaj nahin aayaa or usne frodo ko vahaan kii gupha main rahane vaali ek daanavaakar vishaal makadi shelob ke hawaale kar diya . shelob ne frodo ko apane zehar se dans liya. sam ne frodo ko mara hua samaj usase anguthi le lee or frodo kaa kaam khud par le liya. vahaan aaye kuch daityon ne frodo kaa jism apane kabze main le liya or usee samay unki baatcheet se sam ko pataa chalata he ki frodo abhi zindaa he.
 
 is duusari kadi kii kahani pehali kadi se jari he or baaki kii kahani silsile kii teesri kadi main jari he. dekhiye :
