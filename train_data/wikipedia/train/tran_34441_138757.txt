 kamtaprasad guru hindi ke labdhpratishth vaiyaakaran tathaa sahityakar. 
 kamtaprasad guru kaa janm sagar main san 1875 i. main hua. 17 varsh kii aayu main ye intrens kii pariksha main uteern hue. 1920 i. main lagbhag ek varsh tak inhone indian press, prayag se prakashit 'baalasakhaa' tathaa "saraswati' patrikaon kaa sampadan kiya. ye bahumukhi pratibha ke vyakti the or anek bhashaaon kaa inhen acha gyaan tha. "satya', "prem', "parvati or yashoda', "bhaumasur vadh', "vinay pachaasa', "padya pushpawali', "sudarshan' tathaa "hindustani shishtachar' inaki ullekhneey kritiyaan hai. 
 kintu guru ji kii asaadhaaran khyaati unki uparyukt saahitiyik kritiyon se nahin, balki unke "hindi vyakaran" ke kaaran he jiskaa prakaashan sarvapratham nagariprachaarini sabha, kaashi main apni lekhamala main san. 1974 se san. 1976 vi. ke bich kiya or jo san. 1977 main pehali baar sabha se pustakaakaar rup main prakashit hua. yah hindi bhashaa kaa sabase bada or pramanik vyakaran mana jaataa he. katipay videshi bhashaaon main iske anuwaad bhi hue hai. 'sankshipt hindi vyakaran', 'madhya hindi vyakaran' or 'pratham hindi vyakaran' isi ke sankshiptaakrit sanskaran hai. guru ji ne apane jeevankaal main kai baar isamen kuch vishesh mahatvapurn parishkar kiye. 
 guru ji kaa nidhan 16 navambar 1947 i. ko jabalpur main hua.
