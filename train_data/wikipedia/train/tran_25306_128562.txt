 chitrakala ek dwivimiya kala he. bharat main chitrakala kaa ek pracheen strot vishnudharmottar puraana he.
 chitrakala kaa prachaar china, misr, bharat aadi deshon main atyant pracheen kaal se he. misr se hi chitrakala yunaan main gai, jahaan usne bahut unnati kii. isa se 1400 varsh pehle misr desh main chitron kaa acha prachaar tha. landan ke british sangrahalay main 3000 varsh tak ke puraane misri chitra hai. bharatvarsh main bhi atyant pracheen kaal se yah vidha prachlit thi, iske anek pramaan milte hai. ramayana main chitron, chitrakaaron or chitrashaalaon kaa varnan baraabar aayaa he. vishwakarmee shilpashaastra main likhaa he ki sthaapak, takshak, shilpi aadi main se shilpi ko hi chitra bananaa chahie. prakruthik drishyon ko ankit karne main pracheen bhartiya chitrakaar kitne nipun hote the, iskaa kuch abhas bhawabhooti ke uttarramcharita ke dekhne se miltaa he, jisamen apane saamne laae hue vanvaas ke chitron ko dekh sita chakit ho jaati hai. yadhyapi aajkal koi granth chitrakala par nahin miltaa he, tathaapi pracheen kaal main aise granth avashya the. kashmir ke raja jayaditya kii sabha ke kavi domodar gupt aaj se 1100 varsh pehle apane kuttanimat naamak granth main chitravidya ke 'chitrasutra' naamak ek granth kaa allekh kiya he. ajanta gupha ke chitron main pracheen bharatvasiyon kii chitranipunata dekh chakit rah janaa padataa he. bade bade vijna europiyanon ne in chitron kii prashansa kii he. un gufaaon main chitron kaa bananaa isa se do sau varsh purv se aarambh hua ta aurak aathvin shatabdi tak kuch na kuch guphaayen nai khudati raheen. atah dedh do hajaar varsh ke pratyaksh pramaan to ye chitra avashya hai.
 chitravidya seekhney ke liye pehle prayek prakaar kii sidhi tedi, vakr aadi rekhaayen khinchne kaa abhyaas karnaa chahie. iske uparaant rekhaon ke hi dwaara vastuon ke sthool dhaanche banane chahie. is vidya main duuri aadi ke siddhant kaa puraa anushilan kiye bina nipunata nahin praapt ho sakati. drushti ke samanaantar yaa upar neeche ke vistaar kaa ankan to sahaj he, par aankhon ke thik saamne dur tak gaya hua vistaar ankit karnaa kathin vishay he. is prakaar kii duuri kaa vistaar pradarshit karne kii kriya ko 'persepective' kehete hai. kisi nagar kii dur tak saamne gai hui sadak, saamne ko bahi hui nadi aadi ke drishy bina iske siddhanton ko jane nahin dikhaae ja sakate. kis prakaar nikat ke padaarth bade or saaf dikhaai padate hai or dur ke padaarth kramshah chote or dhundle hote jate hai, ye sab baaten ankit kerani padati hai. udhaaharan ke liye dur par rakhaa hua ek chaukhunta sandook lijie. maan lijie ki aap use ek aise kinare se dekh rahe hai jahaan se uske do parshv yaa teen kone dikhaai padate hai. ab chitra banane ke nimitt ham ek pencil aankhon ke samanaantar lekar ek aankh dabaakar dekhenge to sandook kii sabake nearesth khadi konerekha sabase badi dikhaai degi; jo parshv adhik saamne rahegaa, uske duusare ore kii konerekha usase choti or jo parshv kam dikhaai degaa, uske duusare ore kii konerekha sabase choti dikhaai padegi. arthath nearesth kone rekha se laga hua us parshv kaa kone jo kam dikhaai detaa he, adhik dikhaai padanevaale parshv ke kone se chota hoga. doosraa siddhant alok or chaaya kaa he jiske bina sajivta nahin aa sakati. padaarth kaa jo ansh nikat or saamne rahegaa vah khulata or spasht hoga; or jo dur yaa bagal main padegaa, vah spasht ore kalimaa liye hoga. padaarthonkaa ubhaar or gaharaai aadi bhi isi alok or chaaya ke niyamanusaar dikai jaati he. jo ansh uthaa yaa ubhara hoga, vah adhik khulata hoga or jo dhansa yaa gaharaa hoga vah kuch syaahi liye hoga. inhen siddhanton ko na jaanane ke kaaran baazaaroo chitrakaar shishe aadi par jo chitra banaate hai ve khelvaad se jaan padate hai. chitron main rang ek prakaar kii kunchi se bharaa jaataa he jise chitrakaar kalam kehete hai. pehle yahan gilahari kii punch ke baalo kii kalam banati thi. ab vilayati brush kaam main aate hai.
 
