 nain singh ravat 19veen shatabdi ke un panditon main se the jinhone angrejon ke liye himalay ke kshetron kii khojbin kii. nain singh kumaun ghati ke rahane vaale the. unhone nepal se hote hue tibet tak ke vyapaarik maarg kaa maanchitran kiya. unhone hi sabase pehle lhasa kii sthiti tathaa oonchaai gyaat kii or tibet se bahane vaali mukhya nadi tsangpo ke bahut bade bhaag kaa maanchitran bhi kiya.
 pandit nain singh ravat kaa janm uttrakhand ke pithauragarh jile ke munasyari tehsil sthit milam gaanv main 21 aktubar 1830 ko hua tha. unke pita amar singh ko log 'lata boodhaa' ke naam se jaanate the. unhone apni praarambhik shiksha gaanv main hi hasil kii lekin aarthik tangi ke kaaran jald hi pita ke saath bharat or tibet ke bich chalane vaale paaramparik vyapaar se jud gayi. isse unhen apane pita ke saath tibet ke kai sthanon par jane or unhen samajhane kaa mauka mila. unhone tibeti bhashaa sikhi jisase aage unhen kaaphi madad mili. hindi or tibeti ke alaava unhen farsi or angreji kaa bhi acha gyaan tha. is mahaan anveshak, surveykshak or maanchitrkaar ne apni yatraaon kii diariyaan bhi taiyaar kii thi. unhone apni jindagi kaa adhiktar samay khoj or maanchitr taiyaar karne main bitaayaa.
 pandit nain singh or unke bhai 1863 main jiesti se jude or unhone vishesh taur par nain singh 1875 tak tibet kii khoj main lage rahe. nain singh or unke bhai mani singh ko tatkaaleen shiksha adhikari edmund smith kii sifarish par capten thomas george montgomeri ne jiesti ke tahat madhya asia kii khoj ke liye chaynit kiya tha. unka vetan 20 rupaye prati maah tha. in donon bhaiyon ko great trigonometrical survey ke dehradun sthit karyaalay main do saal tak prashikshan bhi diya gaya tha.
 pandit nain singh ne kathmando se lekar lhasa or maansarovar jhil kaa nakshaa taiyaar kiya. iske baad vah sutluj or sindh nadi ke udgam sthalon tak gayi. unhone 1870 main duglas forcith ke pehle yarkand yani kashgar mishan or baad main 1873 main isi tarah ke duusare mishan main hissaa liya tha.
 is bich 1874 kii garmiyon main mishan leh pahunchaa to tab tak capten montgomeri kii jagah capten henry trotor ne le lee thi. jities ke suparitendent general james vaakar ke nirdesh par capten trotor ne pandit nain singh ne leh se lhasa tak tibet ke uttari bhaag kaa maanchitr taiyaar karne kii jimmedaari saunpi. unka yah sabase kathin daura 15 july 1874 ko leh se shuru hua tha jo unki aakhri khoj yatra bhi sabit hui. isamen vah ladakh ke leh se hote hue lhasa or phir assam ke tawang pahunche the. is yatra ke dauraan unhone kai mahatvapurn jaankariyaan jutayi jo baad main bahut upyogi sabit hui. unhen lhasa se beijing tak janaa tha lekin aisa sambhav nahin hone par sanpo yani brahmaputra yaa bhutan ke raste bharat aane ke nirdesh diye gayi the.
 pandit nain singh 24 disambar ko tawang pahunche the lekin vahaan unhen vyapaaree maanakar bandi bana diya gaya or 17 farvari tak vah sthaneey logon ke kabje main rahe. aakhir main unhen chhod diya gaya. vah ek march 1875 ko udaygiri pahunche or vahaan sthaneey sahaayak commander se mili jinhone telegram karke capten trotor ko unke sahi salaamat lautne kii khabar di. sahaayak commander ne hi unki guwahati tak jane kii vyavastha kii jahaan unka sanpo se milan hua jo ab brahmaputra ban chuki thi. guwahati se vah kolkata gayi the. is tarah se pandit ne leh se lekar udaygiri tak 1405 mile kii yatra kii thi. da jeographical magazine main 1876 main pehali baar unka kaaryon par lekh prakashit hua tha.
 pandit nain singh ko unke is adbhut kaaryon ke liye desh or videsh main kai puraskaar padak bhi mili. royal jeographical sosayadi ne unhen swarna padak dekar sammanit kiya tha. unhen swarna padak pradaan karte hue karnal yule ne kaha tha ki kisi bhi anya jivit vyakti kii tulana main asia ke maanchitr taiyaar karne main unka yogadan sarvopari he. paris ke bhugolvettaon kii sosayadi ne unhen swarnajadit ghadi pradaan kii. unhen ruhelkhand main ek gaanv jaagir ke rup main or saath main 1000 rupaye diye gayi the. unki yatraaon par kai kitaaben prakashit hui hai. inamen derek waler kii ‘da pandits’ tathaa shekhar pathak or uma bhatta kii ‘asia kii peeth par’ mahatvapurn hai. is mahaan anveshak kaa 1 farvari 1895 main dil kaa daura padane se nidhan ho gaya.
 uttrakhand ke ek seemaant gaanv ke shikshak the jinhone na sirf 19veen sadi main paidal tibet ko napa balki vahaan kaa nakshaa taiyaar kiya. ye wo daur tha jab tibet duniya kii najaron se chipa hua tha or use forbydan land kaha jaataa tha. vahaan videshiyon ko puri tarah se aane kii manaahi thi. pandit nain singh na keval tibabt gaye balki vahaan jaakar tibabt kaa nakshaa bana laae or vah bhi bina kisi aadhunik upkaran ke.
 19veen shatabdi main angrez bharat kaa nakshaa taiyaar kar rahe the or lagbhag puure bharat kaa nakshaa bana chuke the. ab wo aage badhane kii taiyaari kar rahe the lekin unke aage badhane main sabase bada roda tha tibet.
 yah kshetra duniya se chupa hua tha. na sirf vahaan kii jaankariyaan behad kam thim balki videshiyon kaa vahaan janaa bhi sakht manaa tha. aise main angrej kashmakash main the ki vahaan kaa nakshaa taiyaar hoga kaise?
 haalanki britani sarkaar ne kai koshishen kin lekin har baar naakaami hi haath lagi. pandit nain singh par kitaab likh chuke or un par shodh kar rahe ritaryad iees adhikari eses paangati bataate he ki angrej afasar tibet ko jaan paane main naakaam ho gaye the.
 kai baar vifal hone ke baad us samay ke surveykshak general mountaigumari ne ye faisla liya ki angrejon ke bajaae un bharatiyon ko vahaan bheja jaae jo tibet ke saath vyapaar karne vahaan aksar aate jate hai.
 or phir khoj shuru hui aise logon kii jo vahaan kii bhugolic jaankaree ekatra kar paae. or aakhirkaar 1863 main captain mountaigumari do aise log mil hi gaye. 33 saal ke pandit nain singh or unke chachere bhai maani singh.
 ab sabase bady chunauti ye thi ki aakhir disha or duuri naapane ke yantra tibet tak kaise le jaae jaaen kyonki ye aakaar main bahut bade the or pakade jane par tibeti ise jasusi maan kar maut kii sajaa bhi de sakate the.aakhirkaar donon bhaaiyon ko training ke liye dehardoon laayaa gaya or ye tay kiya gaya ki disha naapane ke liye chota compas lekar jaaenge or taapmaana naapane ke liye tharmametre. haath main ek prarthana chakra tha jise tibeti bhikshuk saath rakhte the or duuri naapane ke liye ek nayab tarika apanaaya gaya. nain singh ke pairon main 33.5 inch kii rassi baandhi gai taaki unke kadam ek nishchit duuri tak hi paden. iske saath unhen dehradun main maheenon abhyaas karavaaya gaya. hinduon kii 108 kii kanthi ke bajaay unhone apen haathon main jo maala pakadi vah 100 manakon kii thi taaki ginati aasaan ho sake.
 bhale hi unke paas upkaran behad saadhaaran rahe hon lekin hausala asaadhaaran tha. 1863 main donon bhaaiyon ne alag-alag raah pakadi. nain singh ravat kathmandu ke raste vah tibet ke liye nikle or maani singh kashmir ke raste.
 maani singh is pehle hi prayaas main naakaam ho gaye or kashmir se waapas laut aae lekin nain singh ne apni yatra jari rakhi. vah tibet pahunche or apni pahchaan chupa kar buddha bhikshu ke rup main rahe.
 vah din main shahar main tahaltey or raat main kisi oonche sthaan se taron kii gananaa karte. jo bhi gananaaen wo karte the unhen kavita ke rup main yaad rakhte yaa phir kaagaj main likh apane prarthana chakra main chipa dete the.
 nain singh ravat ne hi sabase pehle duniya ko ye bataaya ki lahasa kii samudr tal se oonchai kitni he, uske akshansh or deshaantar kya he. yahi nahin unhone brahamaputra nadi ke saath lagbhag 800 kilometre paidal yatra kii or duniya ko bataaya ki swang po or brahmaputra ek hi nadi hai.
 satulaj or sindhu nadi ke strot bhi sabase pehle unhonne hi duniya ko bataaye. sabase pehali baar unhonne hi duniya ko tibet ke kai andekhee or ansulajhe rahasyon se rubaru karavaaya
 sabase badi baat unhonne apni samajhadaari, himmat or apni vaigyanik dakshata se tibet kaa nakshaa apni jaan jokhim main daal kar banaaya.
 nain singh par saaga of netive expalorer naam kitaab likh chuke paangati bataate hai ki yah kitna mushkil tha. anveshak hone kii kaaran nain sinh ravat ne chaar badi yatraayen kii.
 sabase pehle vah saal 1865 main wo kathmandu ke raste lahasa gaye or kailash maansarovar ke raste waapas 1866 main waapas bharat aae.
 saal 1867-68 main vah uttrakhand main chamoli jile ke mana paas se hote hue tibet ke thok jaalung gaye, jahaan sone kii khadaanen thim.
 unki teesri badi yatra thi shimla se leh or yaarakanda jo unhone saal 1873 -74 main kii.
 unki aakhri or sabase mahatvapurn yatra varsh 1874-75 main kii. vah ladakh se lhasa gayi or phir vahaan se assam pahunche. is yatra main vah aise ilaakon se gujarey jahaan duniya kaa koi aadmi abhi tak nahin pahunchaa tha.
 nain sinh ko ek explorer ke rup men hi yaad nahin kiya jaataa balki hindi men aadhunik vigyaan main unhonen akshansh darpan naam kii ek kitaab likhane vaale vah pehle bhartiya the. yah pustaken jo sarveyron kii aane vaali pidhiyon ke liye bhi ek granth ke samaan hai.
 british raaj main unke kaamon ko kaaphi saraahaa gaya. britani sarkaar ne 1977 main bareli ke paas 3 gaavon kii jagiradaari unhe puraskaar swaroop pradaan kii. iske alaava unke kaamon ko dekhte hue companian of da indian empire kaa khitaab diya gaya. iske alaava bhi anek santhaaon ne unke kaam ko saraahaa. asia kaa maanchitr taiyaar karne main unka yogadan sarvopari he.
 royal jeeographical socity ne unhen swarna padak dekar sammanit kiya tha.
 bhartiya dak vibhaag ne unki uplabdhi ke 139 saal baad 27 june 2004 ko un par dak tikat nikaala tha.
