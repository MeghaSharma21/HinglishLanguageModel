 sushila saamad yaa sushila samant hindi kii pehali bhartiya adivasee kavyitri, patrkaar, sampadak or swatantraaa andolankaaree hai. hindi kavita main ye mahadevi verma or subhadra kumaar chouhan kii samakaleen hai. pashchimi singhbhum ke chakradhrpur sthit laujoda gaanv main maa laalamani sandil or pita mohanram sandil ke ghar inkaa janm hua tha. 1931 main sushila saamad ne prayag-mahila-viapeeth se praveshika kii pariksha pratham shrenee main uteern kiya. phir 1932 main vahiin se safaltaapurvak vinodini or 1934 main vidhushi kii shiksha puri kii. is prakaar hindi madhyam se ‘hindi vidushi’ hone kaa gaurav hasil karne vaali vah bharat kii pratham adivasee mahila bhi hai.
 sushila saamad maatr ek kavyitri hi nahin hai, balki 1925-30 ke daur main ve ek saahitiyik-saamaajik patrika ‘chandani’ kaa sampadan-prakaashan bhi kar rahi thim or tatkaaleen bihar main gandhi kii ekmaatr adivasee mahila ‘suraaji’ andolankarta bhi thim. ve emelsi bhi raheen or saamaajik-saanskrithik, saahitiyik dayitvon kaa nirvaah bhi susangathit tareeke se kiya. inke do kavy sangrah prakashit he: 1935 main ‘pralaap’ or 1948 main ‘sapane kaa sansar’.
