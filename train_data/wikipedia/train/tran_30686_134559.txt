 yah lekh maithilisharan gupt kii rachana yashodhara ke vishay main he. gautam buddha kii patni yashodhara ke liye rajkumaari yashodhara dekhen.
 maithilisharan gupt dwaara rachit prasiddh prabandh kavy he jiskaa prakaashan san 1933 i. main hua. apane chote bhai siyaaramsharan gupt ke anurodh karne par maithilisharan gupt ne yah pustak likhi thi. yashodhara mahakavy main gautam buddha ke grih tyaag kii kahani ko kendra main rakhkar yah mahakavy likhaa gaya he. isamen gautam buddha kii patni yashodhara kii virahajanya pidaa ko vishesh rup se mahatva diya gaya he. yah gadhy-padya mishrit vidha he jise champookavy kaha jaataa he.
 yashodhara kaa uddeshy he pati-parityakton yashodhara ke hardik du:kha kii vyanjana tathaa vaishnav siddhanton kii sthapana. amitabh kii abha se chakit bhakton ko adrishy yashodhara kii pidaa kaa, maanviya sambandhon ke amar gayak, maanav-sulabh sahanubhuti ke pratishthapak maithilisharan gupt kii ant:praveshini drushti ne hi sarvapratham saakshaatkaar kiya. saath hi 'yashodhara' ke madhyam se sanyas par grihasth pradhan vaishnav dharm kii gaurav pratishtha kii he.
 == kathanak ==katharambh gautam ke vairaygy chintan se hota he. jaraa, rog, mrityu aadi ke drishyon se ve bhaybheet ho uthte hai. amrit tatv kii khoj ke liye gautam patni or putr ko sote hue chhodkar 'mahabhinishkaraman' karte hai. yashodhara kaa niravadhi virah atyant kaarunik he. virah kii darunata se bhi adhik usko khalataa he priy kaa "chori-chori janaa". isar samajhati he parantu use maran kaa bhi adhikaar nahin he, kyonki us par rahul ke paalan-poshan kaa daayitv he. falat: "anchal main doodh" or "aankhon main pani" liye vah jeevanyaapan karti he. siddhi praapt hone par buddha lautate hai, sab log unka swaagat karte hai parantu maanini yashodhara apane kaksh main rahati hai. antat: swayan bhagwaan uske dwaar pahonchte hai or bheekh maangate hai. yashodhara unhen apni amuly nidhi rahul ko de detii he tathaa swayan bhi unka anusaran karti he. is katha kaa purvarddh evam itihaas prasiddh he par uttararddh kavi kii apni urvar kalpana kii sristi he.
 'yashodhara' kaa pramukh ras shringaar he, shringaar main bhi keval vipralambh. sanyog kaa to ekantabhaav he. shringaar ke atirikt isamen karun, shant evam vatsalya bhi yathasthaan uplabdh hai. prastut kavy main chhayavaadi shilp kaa abhas he. ukti ko adbhut kaushal se chamatkrit evam saprabhav banaaya gaya he. yashodhara kii bhashaa shuddh khadiboli he- praudhata, kantimayata or geetikavy ke upyukt mradulata or masrinataa uske vishesh gun hai, is prakaar yashodhara ek utkrisht rachana siddh hoti he.
 keval shilp kii drushti se to vah 'saket' se bhi sundar he. kavy-rup kii drushti se bhi 'yashodhara' gupt ji ke prabandh-kaushal kaa parichaayak he. yah prabandh-kavy he- lekin samakhyanatmak nahin. charitrodghatan par kavi kii drushti kendrit rahane ke kaaran yah naatay-prabandh he, or ek bhaavnamayi nari kaa charitrodghatan hone se isamen pragitatmakataa kaa praadhanya he. at: 'yashodhara' ko pragitatmakataa natya prabandh kahana chahie, jo ek sarvatha paramparamukt kavy rup he.
 yashodhara kaa virah atyant darun he or siddhi maarg kii baadha samajhi jane kaa kaaran to uske aatmgaurav ko badi thes lagati he. parantu vah naritv ko kisi bhi ansh main hin maanane ko prastut nahin he. vah bhartiya patni he, uskaa ardhangi-bhav sarvatra mukhar he- "usamen meraa bhi kuch hoga jo kuch tum paaoge." sab milakar yashodhara adarsh patni, shreshth mata or aatmgaurav sampann nari he. parantu gupt ji ne yathasambhav gautam ke paramparaagat udaatt charitra kii raksha kii he. yadhyapi kavi ne unke vishwaason evam siddhanton ko amaanya tehraaya he tathaapi unke chirprasiddh rup kii raksha ke liye ant main 'yashodhara' or 'rahul' ko unka anugami bana diya he. prastut kavy main vastu ke sanghatak or vikaas main rahul kaa samdhik mahatva he. yadi rahul sa laal god main na hota to kadaachit yashodhara maran kaa hi varan kar leti or tab is 'yashodhara' kaa pranayan hi kyon hota. 'yashodhara' kavy main rahul kaa manovikas ankit he. uski balsulabh cheshtaaon main adbhut aakarshan he. samay ke saath-saath uski buddhi kaa vikaas bhi hota he, jo uski uktiyon se spasht he. parantu yah sab ekadam swaabhaavik nahin kaha ja saktaa. kahin kahin to rahul praundhon ke samaan tark, yuktipurvak vaartalap karata he, jo janmajaat pratibhasampann balak ke prasang main bhi nishchay hi atiranjana he.
 yashodhara ek charitra pradhan kavy he. is granth kii rachana kaa uddeshy hi upekshita yashodhara ke charitra ko ubhaarna he. kavy ke namakaran se hi siddh ho jaataa he ki yashodhara hi is kavy kii pramukh paatr he. usee kii karun gaatha ko goonthne ke uddeshy se guptaji ne is kavy kii rachana kii he. in panktiyon se is baat kaa gyaat ho jaataa he-
 yashodhara ke virahinee rup par bhi kavi ne zyada prakaash daalaa he. virahinee gopa raat-din ansu bahaati he. use jaan padataa he ki uskaa janm keval rone ke liye hua he. us ablaa jivan kii aankhon main sadaiv pani bharaa rahata he or isiilie vah apane pati ko nayan-nir hi detii he.
 rahul ke saamne rone se rahul ko ksht hota he, isiilie vah uske so jane ke baad hi ji bharkar krandan karti he. is prakaar vah rote-rote raat katati he. uske netron se neend sadaa ke liye vidaa ho gai he.
 gautam buddha ke chale jane par yashodhara apane purvarag ko samaran karti hui kahati he--
 unmaad kii sthiti main yashodhara 'jaao mere sir ke bal' kahkar apane edichambi sundar keshon ko kaat daalati he or rahul ko apane bahupash main itane jor se jakad leti he ki uskaa dam ghutane lagata he.
 vastav main, viyog kaa dukh jab agrahya ho jaataa he-- "main uth dhaaun." vah apane vanamali ko bulaati he- vah bhi jaldi kyonki use bhay he ki kahin 'aankhon kaa panchi' unke aane se purv hi na ud jaay, kintu gopa ko turant hi bodh hota he ki sneh to jalane ke liye bana he or yah deh sab kuch sahane ke liye bani he.
 yashodhara ke ansu itane moolyawaan he ki shuddhodhan unhen lekar 'mukti mukta' tak chhodne ko taiyaar he. virahinee yashodhara vrath rakhti he, fate-puraane vastra pahenti he. is prakaar rajbhog se vanchit yashodhara keval gautam kii chintaa main ji rahi he.
 'na jane kitni barasaatein biit gai' par gopa ke din nahin phire. vah ooshmaa-si thandi saansen bharti dukh se sukh kaa mulya aankati he. use vishwaas he ki uske khalane vaale din avashya cat jaayenge or khilne vaale din avashya aayenge or tab vah ek din prabhu kaa darshan avashya kar paayenge. isiilie vah kabhi-kabhi apane nayan ko vyarth vyakul hone se manaa karti he kyonki use aisa lagata he ki is rone main bhi kuch nahin rakhaa he.
 anuraagini ke rup mem yashodhara kaa charitra nikhar uthaa he. uske charitra kii visheshta yah he ki vah anuraagini hote hue bhi maanini he. vah apane pati se jitna anuraag rakhti he utana bhi maan rakhti he. vastav main vah mira kii bhanti apane pati-parameshwar kii upasika he. vaishnav-bhakthi main maan, darp, upalambh aadi ko mahatvapurn sthaan diya gaya he. yashodhara kaa bhi kathan he--
 yashodhara kaa janani rup uske anuraagini rup se bhi adhik mukherit he. pati se viyukt nari kaa ekmaatr sambal uskaa putr hota he. yashodhara kii 'malin gooddi kaa laal', 'uske sharir kaa anraag', 'aankhon kaa anjan', 'vipakti kaa sahaara', 'jivan-naiya kaa khivaiyaa', 'dukhini kaa sukh', 'uskaa bhaiya', 'uskaa raja' sabhi kuch rahul he. yadi gautam ne uske is avlamb ko bhi chhin liya he to vah bhi shri govindvallabh pant ke naatak 'varmala' kii nayika vaishalini kii tarah dar-dar jangalon kii khaak chaanati phirti. iske atirikt use saas-sasur kii samvednaa or sahanubhuti praapt na hoti, to vah kabhi kii kaal ke gaal main samaa gai hoti. yashodhara is liye jiti he ki rahul kaa bhaar uske upar he tathaa saas-sasur kii sahanubhuti uske saath he.
 yashodhara kavy main jis prakaar yashodhara kaa janani rup nikharaa he usee prakaar uskaa maanini rup bhi. jab bhagwaan buddha gyaan praapt karke magadh aae tab shuddhodhan or mahaprajavati yashodhara ko bahutera samajhaate hai ki use apane pati ke darshan ke liye prastut hona chahie. kintu vah iske liye prastut nahin hoti. vah samajhati he ki usne apane pati kaa saath nahin chhoda he. uske pati hi usase chhipakar ghar se nikal gaye. atah unhen hi uske paas aana chahie. jab uske saas sasur usase magadh chalane kaa aagrah karte jate hai to maanini yashodhara aavesh main aakar moorchhit ho jaati hai.
 jab gautam buddha kapilwastu main padhaarte hai tab maanini ab vahi baithi he jahaan par uske priyatam use chhodkar gaye hai. vah samajhaati he ki jab unhen isht hoga tab swayan aakar yaa bulaakar ve use apane charnon main sthaan denge. hota bhi yahi he. swayan gautam buddha ko apni maanini ke dwaar par aana padataa he or kahana padataa he--
 kavita kosh par maithilisharan gupt rachit "yashodhara"
