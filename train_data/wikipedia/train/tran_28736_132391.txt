 hemanth kumaar mukhopadhyaay ek prasiddh gayak, sangeetkaar or film nirmaataa the. unhone hemanth kumaar ke naam se hindi filmon main anek geet gaae the.
 hemanth kumaar kaa janm varanasi main hua. unka parivaar pashchim bengal ke bahaaru gaanv se sambandh rakhata tha. beesvin sadi ke shuruaati dinon main hi unka parivaar kolkata aakar bas gaya. hemanth kumaar kolkata main hi paley-bade or yaheen shiksha pai. yaheen unki mulaakaat unke gahare dost subhash mukhopadhyaay se hui jo baad main lekhak ban gaye. intermediat paas karne ke baad hemanth kumaar ne yadavapur vishvavidhyalay main abhiyantriki kii padhai ke liye pravesh liya, lekin sangeet ke kshetra main karier banane ke liye unhone abhiyantriki chhod di. kuch dinon tak unhone sahitya main bhi haath aajamaaya or unki kai laghukathaayen bengali patr-patrikaon main chhapi. lekin tees ke dashak main unhone swayan ko sangeet ke prati samarpit kar diya.
 apane mitra subhash mukhopadhyaay ke prabhaav main aakar hemanth kumaar ne 1933 main ol india radio ke liye apana pehla geet record karavaaya. hemanth kumaar ko bengali sangeetkaar shailes dasgupta se kaaphi prerana mili. 1980 ke dashak main televijan par prasaarit ek saakshaatkaar main hemanth kumaar ne kaha ki unhone ustad faiyyaaj khan se shastreey sangeet kii shiksha lee, lekin ustad kii maut ke baad unka ye kram tut gaya. 1937 main, hemanth kumaar ne apana pehla gaiyr-filmi sangeet kaa discs colombia label company ke liye jari kiya, jisamen sangeet shailes dasgupta ne di or geet likhaa tha naresh bhattacharya ne. iske baad se 1984 tak hemanth kumaar ne har saal gramophone company of india company ke liye gaiyr-filmi geet gaate rahe. unka pehla hindi discs isi company ke liye jari hua jisamen do geet kitna dukh bhulaayaa tumne or o preet nibhaanevaali kaaphi mashhoor hua. jise likhaa tha faiyyaaj hashmi ne or sangeet diya camel dasgupta ne.unhone film iraadaa ke liye pehalibar hindi main geet gaaya jisamen pandit amarnath ne sangeet diya tha or ajij kashmir ne gane ke bol likhe the. hemanth kumaar rabindra sangeet ke agraganya gayak maane jate hai. unhone 1944 main bangala film priya bangadhabi ke liye pehalibar rabindra sangeet record karaayaa. isi saal unhone colombia label ke liye gaiyr-filmi rabindra sangeet kaa record karavaaya.
 unhone 1947 main bangla film abhiyatri ke liye sangeet nirdesan kiya. haalanki is samay tak unke geeton ko kaaphi aalochanatmak prashansa mili, iske baad bhi ve kisi bade vyavsaayik safalataa se dur the. unke samakaleen gayakon main talat mahmud, sudhirlal chakravarti, dhananjay bhattacharya, satya chaudhuri, robin majumdaar, dhananjay mitra aadi pramukh the.
 hemanth kumaar chaar bhai-bahan the. jinamein teen bhai or ek bahan thi. hemanth kumaar ke bade bhai kaa naam tara jyoti tha, jo bangla sahitya main laghu kathakaar ke naam se jane jate hai. chote bhai kaa naam amal mukhopadhyaay tha jo bengali filmon main sangeetkaar the. unke bahan kaa naam nilimaa tha. 1945 main hemanth kumaar kii shaadi bela mukherjee se hui. jo ek gayika thi. bela ne kai bangla filmon main geet gaaya lekin shaadi ke baad vah filmi duniya main jami nahin rah sakin. hemanth kumaar ko do santaanen hai. unke bete kaa naam jayant or beti kaa naam renu tha. renu ne bhi sangeet ke kshetra main apana haath aajamaaya par unhen safalataa nahin mili. jayant kii shaadi 1970 kii mashhoor film abhinetri mausami chatarji se hui.
 
