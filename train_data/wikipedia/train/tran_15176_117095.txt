 devraha baba, bharat ke uttar pradesh ke devaria janapad main ek yogi, siddh mahapurush evam santpurush the. dow rajendra prasad, mahaamanaa madan mohan malviya, purushottams tandon, jaisi vibhootiyon ne poojya devraha baba ke samay-samay par darshan kar apane ko krutharth anubhav kiya tha. poojya maharishi pathanjali dwaara pratipaadit ashtaang yoga main paarangat the.
 devraha baba kaa janm agyaat he. yahan tak ki unki sahi umr kaa akalan bhi nahin he. vah upi ke "nath" nadauli gram,laar road, devaria jile ke rahane vaale the. mangalvaar, 19 june san 1990 ko yogini ekadshi ke din apana praan tyaagane vaale is baba ke janm ke bare main sanshay he. kaha jaataa he ki vah kareeb 900 saal tak jinda the. 
 kumbh campus main sangam tat par dhuni ramaae baba kii kareeb 10 saalon tak seva karne vaale markendeya mahraaj ke mutabik, puure jivan nirvastr rahane vaale baba dharti se 12 foot unche lakdi se bane box main rahete the. vah neeche keval subah ke samay snaan karne ke liye aate the. inke bhakt puri duniya main faile hai. rajaneta, filmi sitare or bade-bade adhikari unke sharan main rahete the. 
 himalay main anek varshon tak agyaat rup main rahakar unhone sadhana kii. vahaan se ve purvi uttar pradesh ke devaria naamak sthaan par pahunche. vahaan varshon nivas karne ke kaaran unka naam "devraha baba" padaa.devraha baba ne devaria janapad ke salempur tehsil main mail se lagbhag ek kos kii duuri par sarayu nadi ke kinare ek machaan par apana deraa daal diya or dharm-karm karne lage.
 devraha baba paranm rambhakt the, devraha baba ke mukh main sadaa ram naam kaa vaas tha, wo bhakton ko ram mantra kii diksha diya karte the. wo sadaa sarayu ke kinare rahaa karte the. unka kahana tha :-
 "ek lakdi hryday ko maano doosar ram naam pahichaano ram naam nit ur pe maaro brahm dikhe sanshay na jaano ".
 devraha baba janaseva tathaa goseva ko sarvopari-dharm maanate the tathaa prayek darshanaathi ko logon kii seva, gomata kii raksha karne tathaa bhagwaan kii bhakthi main rat rahane kii prerana dete the. devraha baba shri ram or shri krishna ko ek maanate the or bhakton ko ksht se mukti ke liye krishna mantra bhi dete the. 
 "uun krishnaay vasudevy harye parmatmane pranat: klesh naashaay, govindaay namo-nam:".
 baba kehete the-"jivan ko pavitra banaae bina, eemaandaaree, satviktaa-sarasata ke bina bhagwaan kii krupa praapt nahin hoti. at: sabase pehle apane jivan ko shuddh-pavitra banane kaa sankalp lo. ve praaia: ganga yaa yamuna tat par bani ghaas-phoos kii machaan par rahakar sadhana kiya karte the. darshanath aane vaale bhaktajanon ko ve sadmarg par chalate hue apana maanav jivan safal karne kaa aashirwad dete the. ve kehete, "is bharatbhumi kii divyata kaa yah pramaan he ki isamen bhagwaan shriram or shrikrishna ne avatar liya he. yah devbhumi he, isaki seva, raksha tathaa sanvardhan karnaa prayek bharatvasi kaa kartavya he." 
 prayagraj main san 1989 main mahakumbh ke paavan parv par vishwa hindu parishad ke manch se baba ne apana paavan sandesh dete hue kaha tha-"divyabhumi bharat kii samruddhi goraksha, goseva ke bina sambhav nahin hogi. gohatya kaa kalank mitaanaa atyaavashyak he."
 poojya baba ne yoga vidya ke jigyaasuon ko hathyog kii dason mudraon kaa prashikshan diya. ve dhyaan yoga, naad yoga, lay yoga, pranayam, tratak, dhyaan, dharna, samadhi aadi kii saadhan paddatiyon kaa jab vivechan karte to bade-bade dharmacharya unke yoga sambandhi gyaan ke samaksh natmastak ho jate the.
 baba ne bhagwaan shrikrishna kii lila bhoomi vrindavan main yamuna tat par sthit machaan par chaar varsh tak sadhana kii. san 1990 kii yogini ekadshi ke paavan din unhone nirvana praapt kiya. 
 bahut hi kam samay main devraha baba apane karm evam vyaktitv se ek siddh mahapurush ke rup main prasiddh ho gaye. baba ke darshan ke liye pratidin vishaal jan samooh umadane laga tathaa baba ke sanidhya main shanti or anand paane laga. baba shraddhaluon ko yoga or sadhana ke saath-saath gyaan kii baaten bataane lage. baba kaa jivan sada or ekadam sanyasi tha. baba bhor main hi snaan aadi se nivrutt hokar ishwar dhyaan main leen ho jate the or machaan par asin hokar shraddhaluon ko darshan dete or gyanalabh karaate the. kumbh meley ke dauraan baba alag-alag jagahon par pravaas kiya karte the. ganga-yamuna ke tat par unka manch lagata tha. vah 1-1 maheene donon ke kinare rahete the. jameen se kai feet oonche sthaan par baithkar vah logon ko aashirwad diya karte the. baba sabhi ke man kii baaten jaan lete the. unhone puure jivan kuch nahin khaaya. sirf doodh or shahad pikar jite the. shriphal kaa ras unhen bahut pasand tha.
 devarahaa baba ke bhakton main kai bade logon kaa naam shumaar he. rajendra prasad, indira gandhi, rajeev gandhi, atal bihari vaajapeyi, lalu prasad yadav, mulaayam singh yadav or kamalapati treepathi jaise rajaneta har samasya ke samaadhaan ke liye baba kii sharan main aate the. desh main apatkaal ke baad hue chunaavon main jab indira gandhi haar gayi to vah bhi devarahaa baba se aashirwad lene gayin unhone apane haath ke panje se unhen aashirwad diya tabhi se congress kaa chunaav chihn haath kaa panja he. falswaroop 1980 main ek baar phir vah prachand bahumat ke saath desh kii pradhanmantri baniin. 
 shraddhaluon ke kathananusaar baba apane paas aane vaale prayek vyakti se bade prem se milte the or sabko kuch na kuch prasad avashya dete the. prasad dene ke liye baba apana haath aise hi machaan ke khaali bhaag main rakhte the or unke haath main fal, mewa yaa kuch anya khaadya padaarth aa jate the jabaki machaan par aisi koi bhi vastu nahin rahati thi. shraddhaluon ko kautuhal hota tha ki aakhir yah prasad baba ke haath main kahan se or kaise aata he. janashruti ke mutabik, vah khechari mudra kii vajah se avaagaman se kahin bhi kabhi bhi chale jate the. unke aas-paas ugane vaale babul ke pedo main kaante nahin hote the. chaaron taraf sungadh hi sungadh hota tha. 
 logon main vishwaas he ki baba jal par chalate bhi the or apane kisi bhi gantavy sthaan par jane ke liye unhone kabhi bhi sawari nahin kii or naa hi unhen kabhi kisi sawari se kahin jate hue dekha gaya. baba har saal kumbh ke samay prayag aate the. markendeya singh ke mutabik, vah kisi mahila ke garbh se nahin balki pani se avatarit hue the. yamuna ke kinare vrindavan main vah 30 minute tak pani main bina saans liye rah sakate the. unako jaanwaron kii bhashaa samaj main aati thi. khatarnaak junglee jaanavaaron ko vah pal bhar main kaabo kar lete the.
 logon kaa maananaa he ki baba ko sab pataa rahata tha ki kab, koun, kahan unke bare main charchaa hui. vah avtari vyakti the. unka jivan bahut saral or saumy tha. vah photo camere or tivi jaisi chizon ko dekh achambhit rah jate the. vah unase apni photo lene ke liye kehete the, lekin aashcharya kii baat yah thi ki unka photo nahin banataa tha. vah nahin chaahate to revolver se goli nahin chalati thi. unka nirjeev vastuon par niyantran tha.
