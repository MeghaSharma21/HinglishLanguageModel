 samundar ke lutere: murde kaa khazaana 2006 kii romaanchakaari fantasy film he or samundar ke lutere shrunkhlaa main doosraa bhaag tathaa 2003 main bani samundar ke lutere: da kars of da blike parl kaa aglaa bhaag he. ise tad iliyat va terry rosio dwaara likhaa or gore varbanski dwaara nirdeshit kiya gaya tha. film main lord katler backet vil turnar or elizabeth swaan kii shaadi rukvaa detaa he or vil ko spairo kaa compas laane ko kahata he. vahiin duusari ore captain jaik spairo ko davy jones se liya udhaar chukaana he.
 samundar ke lutere ke do bhaagon ko banane kaa vichaar 2004 main hi tay kiya gaya tha or iliyat va rosio kii jodi dono bhaagon ko ek kadi ke rup main laane ke liye patakatha par kaam karne lagi. film kaa chitrikaran farvari se sitambar 2005 ke bich palos vardes, saint vincent or grenadeens, dominica or bahama main tathaa walt dijani dwaara banaae gaye seton par kiya gaya. iske saath hi saath samundar ke lutere: antim ghadi kaa bhi chitrikaran kiya gaya.
 samundar ke lutere: murde kaa khazaana ko 7 july 2006 ko release kiya gaya. film ko iske special effects ke liye saraahaa gaya par isaki katha evam lambaai kii aalochana kii gayi. is sab ke baavjood film ne shuruaati teen dinon main kai record bana diye. pehle hafte main hi isane america main hi $13.6 karod kamaaye or vishvabhar main sabase tej $100 karod kaa aankada paar karne vaali film ban gai. oktober 2011 tak yah vishwa kii 6thi ucchtam kamai vaali film he. ise academy puraskaron main sarvshereshth kala nirdesan, dhwani sampadan or dhwani mishran main namakan mila va vizual effects shrenee main vijay praapt hui.
 vil or elizabeth kii shaadi main east india company ke lord katler backet ke aane se rukaawat paidaa ho jaati he jo dono kii giraftaari kaa aadesh lekar aata he. vil or elizabeth ke saath purv-camodor james naurington ko captain jaik spairo ko phaansi ke vaqt bhaagane main madad karne ke liye phaansi kii sazaa sunai jaati he. elizabeth ko jail main band karke backet vil se jaik spairo or uske compas, jo sirf usee disha ko dikhaata he jo use pakadaney vaale ko sarvaadhik priy ho, kaa sauda karata he. isi dauraan jaik spairo apane parl jahaaz ke saathiyon ko bataata he ki unhen ek rahasyamayi chaabi ko dhoondhna he. jaik kii mulaakaat vil ke pita bootstrap bill turnar se hoti he jo use bataata he ki vah ab da flaaing dachaman kaa jahazi he jiskaa captain davy jones he or jaik ko apana udhaar chukaana padegaa jo usne da blike parl ko samandar kii gaharaaiyon se nikaal kar teraa varshon tak captain bane rahane ke rup main liya tha. badale main ab jaik ko dachaman par 100 varsho tak ghulaam banakar rahanaa hoga. bootstrap jaik ko aagaah karata he ki jones kaa rakshas crecken uske peeche chhod diya jayega yadi usne apana udhaar nahin chukaaya. dar ke maare jaik parl ko nazadiiki tat par le jaataa he.
 vil, jaik ko talashte hue blike parl ko dhund letaa he jo pelegosto dweep par hota he jahaan narbhakshi logon kii jamaat jaik ko bhagwaan maanati he or use uske nashwar sharir se mukt karne ke liye use khaane kaa bandobast kar rahi hoti he. jaik, vil or bache hue jahazi dweep se batch nikalate hai or baad main unke saath parl ke do sadsy pintal or regeti bhi mil jate he he. elizabeth apane pita vedarabi swaan kii madad se jail se faraar ho jaataa he. backet vedarabi ko pakad letaa he or elizabeth ke haathon jaik ke liye prastaav bhijwata he. jaik or uske saathi jaadugar tia delma se milte he jo unhen bataati he ki vah jo chaabi dhund rahe hai wo ek sandook ko kholti he jisamen davy jones ne apana dil nikaal kar chipaaya hua he or vah chaabi jones ke paas hi milegi. jones apane shraap ke chalate das saal main sirf ek baar zamin par kadam rakh saktaa he isiliye usase bachaav ke liye tia jaik ko mitti se bharaa martabaan detii he.
 ek kshatigrast jahaaj milane par jaik vil ko us par davy jones se apana udhaar chukaane bhej detaa he. vahaan vil ko da flaaing dachaman ke machhlee jaise jahazi pakad lete hai or jaik kaa saamana davy jones se hota he jo use teen din main sau atmaaen laane ko kahata he anyathaa jaik ko da flaaing dachaman par aana padegaa. dachaman par vil kii mulaakaat apane pita bill se hoti he. vil chaalaaki karke jones se chaabi kii jagah pataa kar letaa he or uske sone ke pashchaat use chura letaa he. jahaaz chhodte vaqt vah bill ko bachaane kaa vaada karata he. parl tortuga main lungar daalata he jahaan elizabeth or naurington unke saath shaamil ho jate hai.
 jaik or joshaame gibs ko yah pataa chalata he ki backet compas ke zarie davy jones kaa dil dhundne kii firaaq main he taaki vah davy jones ko kaabo karke samudri dakaiti ko roak sake. vil ek vyapaaree jahaaz par sharan letaa he par use crecken dubaa detaa he. blike parl isla cruces par aata he or jaik, elizabeth va naurington sandook ko khoj nikaalte hai. vil bhi chaabi ke saath aa pahunchataa he or jones ke dil main chura ghonp kar apane pita ko azaad karne kii sochataa he, is baat se anjaan ki jo bhi dil main chura ghompega vah dachaman kaa aglaa captain ban jayega. naurington ko dil chahie taaki vah apana ohada waapas paa sake or jaik ko dil chahie taaki vah apana karz hatwa sake.
 dil ko lekar bahes jald hi ladaai main tabdeel ho jaati he or jaik, vil va naurington apni talavaarein nikaal kar ladne lagate he. maukey kaa faaydaa uthaa kar pintal or regeti sandook chura kar bhaagane lagate hai par jones ke saathi aane par unhen elizabeth ke saath milakar ladanaa padataa he or ve sandook gira dete hai. jaik sandook se dil nikaal kar mitti ke martabaan main daal detaa he. naurington waapas dil or pad ke kaagazaton ke saath bhaag nikalataa he or jaik ko pataa bhi nahin chalata. gusse main dachaman parl par hamalaa kar detaa he par parl bhaag nikalne main kaamyaab hota he par crecken aakar dubaara hamalaa kar detaa he. jaik bhaag nikalne kii koshish karata he par parl ko duubataa dekh waapas aakar crecken ko dhamaake se zakhmi kar detaa he. jahaaz buree tarah kshatigrast ho jaataa he or adhiktar jahazi maare ja chuke hote hai. jaik jahaaz chhodane ke liye kahata he par elizabeth yah jaan jaati he ki crecken keval jaik ke peeche he or use jahaaz par band detii he taaki sab batch saken.
 jaik khud ko chhudaa letaa he par saamne crecken ko dekh kar akele us par dhaava bol detaa he. antat crecken jaik ke saath parl ko samandar kii gahraiyon main khinch letaa he. jones doorabeen se sab dekhakar jaik kaa karz puraa hua samajhataa he par sandook kholane par dil ko gaayab paata he, jise naurington backet ko saunp detaa he. blike parl ke bache hue jahazi tia delma ke paas sharan lete hai jo unhen jaik ko waapas laane kii salaah detii he or unhen ek aisa captain sujhaati he jo samandar ke har kone se vaaqif ho. tab punerjeevit kiya gaya captain barbosa unke saamne aakar poochta he, "kya hua he mere jahaaz ko?"
 samundar ke lutere: da kars of da blike parl kii safalataa ke baad sabhi sadasyon ne agaami do bhaagon ke liy taiyaari dikhaai jo ek saath filmaayen jaaenge. yah dijani kii ore se ek vyavahaanrtmak nirnay tha taaki vahi paatro ke saath zyada-se-zyada samay mil saken. lekhak tad iliyat va terry rosio ne nirnay liya ki sicvels main james bond yaa indiana jones shrunkhlaa kii tarah puraane paatro ko lekar nai kahani nahin hogi balki da kars of da blike parl ko ek trilogy main shaamil kar liya jayega. vah kahani ko or aage badhaana chaahate the jaise ki vil or elizabeth kaa kya hua or shuruaati daur main unhone yauvan ke jharne ko kahani main laane kaa sochaa. baad main kahani davy jones or crecken par kendrit karne kaa nirnay liya gaya tathaa east india company ko laakar jo luteron ke azaad ravayiye ke vipareet he.
 film kaa dhaancha banane kaa kaam june 2004 main shuru hua or iskaa vikaas kaary da kars of da blike parl se kai zyaada bade paimaane par kiya gaya jise keval saint vinsant main chitrit kiya gaya tha. is baar chitrikaran ke liye do kaam karne laayak asli jahaaz chahie the isiliye parl kaa praturup ek oil tanker par banaaya gaya. november tak kathanak puraa nahin ho paaya tha or lekhak nahin chaahate the ki gore varbanski va jeri brukhimar kathanak main madhyasti karen, isiliye varbanski ne james bairict kii madad se sabhi bade drishy bina kathanak ke chitrit kar liye. tab tak iliyat va rosio ne sadasyon ke liye "kaamchalaoo" kathanak likhaa taaki vah apana mukhya kathanak puraa kar saken. janvari 2005 tak badhate bajet va kathanak naa hone ke kaaran disni ne film rokane kaa sochaa par baad main apana iraadaa badal diya. lekhak dal ke saath chitrikaran kii jagah par jate the taaki unke abhinay ke saath saath kahani aage badhaa sake.
 samundar ke lutere: murde kaa khazaana kaa chitrikaran farvari 2005 main palos vardes main elizabeth kii shaadi tuutane ke drishy se shuru hua. chitrikaran ke pehle kuch din los anjalis main sthit disni ke studio main bitaaye gaye jahaan blike parl va idenburg tryder jisamen elizabeth bhaag nikalati he shaamil he. baad main chitrikaran saint vincent main kiya gaya jahaan port royal va tortuga ke drishyon kaa filmakan kiya gaya. pichhali film ke seton ko punah upyog main laayaa gaya jo teen chakravaaton kii maar ke baavjood batch gaye the. karmidal ke paas chaar bade jahaaz maujuud the jinhe dono taraf se alag-alag ranga gaya tha taaki bajet niyantran main rakhaa ja sake. ek jahaaz, jo echemes bounty kii nakl tha, 1962 main bani film mutni on bounty main upyog main laayaa gaya tha.
 18 april 2005 ko dominica main chitrikaran hua, vah jagah jo varbanski ko akelepan ke liye khub bhaai. yahi vikaas kaary ke darmiyaan musibat ban gayi kyonki dominic sarkaar ek hollywood film ke liy taiyaar nahin thi jisamen 500 sadsy shaamil the jinhone 90% sadaken gher lee thi. mausam bhi barsaat va unche taapmaana ke bich ghumta rahata tha jiske kaaran un karmidalon ko kaafii dikkat hoti thi jinhe avadhi kapade pahanane passage the. dominica main pelegosto dweep va isla cruces ke jangalon kaa drishy filmaaya gaya. varbanski ne water vil or haddiyon ke pinjaron ke asli model upyog main laae taaki dur se chitrit shots darshakon ko achambhe main daal sake. yahaan tia delma ki kuti kaa bhi chitrikaran hua. 26 may 2005 ko yahaan chitrikaran khatm hua.
 iske baad karmidal bahama ke ek chote se dweep white ke main isla cruces ke ladaai drishyon ke chitrikaran ke liye aae. iske baad agast main los anjalis main da flying dachaman ke andar ke drishy filmaae gaye. 18 sitambar 2005 ko karmidal grand bahama iland da flying dachaman or blike parl ke bahari drishyon ke liye aayaa. yahaan kaafii lambey samay tak chitrikaran chalaa kyonki pani kaa tanks jisamen chitrikaran hona tha, vah samay par puraa nahin hua tha. chakravaaton ke chalate chitrikaran kai baar rokna pada. dilma chakravaat ne kai pump va raston ko kshatigrast kar diya par isamen kisi ko haani nahin pahunchi or jahaaz bhi sabut batch gaye. 10 sitambar 2005 ko chitrikaran kaa kaam puraa hua.
 shuruyaat main lekhak tad iliyat va terry rosio ne da flying dachaman ke karmidalon ko bhoot banaaya tha par varbanski ye pasand nahin aae or unhen bhautik jeev banaaya gaya. unki umr isse pataa chalati he ki unamem kitna badlaav aayaa he. varbanski chaahate the ki vah asli lage isiliye unhone naammumkin jeevon ko hataa diya. animetaron ne david atenborogh kii kai filmein dekhi taaki wein bahut se samudri phool - paudhon ken baaren main jaankaree praapt kar saken. dachaman kaa puraa dal, sivaay stelan scarsguard ke, computor nirmit he. shuruyaat main unke paatr ko prosthetic va animeshan milakar taiyaar karne kaa suzav rakhaa gaya tha, parantu jald kaarij kar diya gaya. scarsguard ko apane mek-ap main chaar ghante lagate the.
 captain davy jones ko shuruaati daur me sirf daadhee thi par baad main use puraa octopus kaa chehara de diya gaya or paatr ke sharir kaa rang coffee ke rang se miltaa julata banaaya gaya. jones ko nibhaane ke liye bill naay ek moshan capchar suut pahante the jisase lem ke anemetars ko saralata hoti thi or isse kai baar punah chitrikaran kii zaroorat nahin padati thi. naahiya apane aankhon va munh ke paas mekap lagaate the taaki computor main unhen joda ja sake. unhone keval ek baar prosthetic mek-ap pahana tha jab vil turnar ke chaabi churaane kaa drishy filmaana pada. paatr ke si-ji sanskaran ke liye naahiya kaa saanchaa istamaal kiya gaya jisamen jones kaa thudi kaa hissaa jod diya gaya. naahiya kaa abhinay unke liye aashcharya kaarak tha jisase anemetars ko kaam karne main kaaphi mazaa aata tha. antat jones kii moonchhen purnatah computor nirmit he.
 crecken ko bananaa kaaphi mushkil sabit hua kyonki uskaa koi sandarbh maujuud nahin tha. antat nirdeshak ne unhen king kong vi godzila dekhne ke liye kaha jisamen ek asli octopus ko laghurupon par chitrit kiya gaya tha. set par 30,000 pound cement se bhare pipe tod-phod ke liye istamaal kiye gaye. drishy puraa karne ke liye nilee scrin ke saamne girte hue navik va saamaan filmaaya gaya. drishy jisamen crecken jaik spairo par thukta he, usamen anemation kaa prayog naa karte hue johny dep par asli gobar kaa mishran feka gaya tha.
 samundar ke lutere: murde kaa khazaana kaa sangit haans zimar ne rachaa. is baar dhwani main kaafii prayog kiye gaye jisamen pipe organs, musical box or electronic bits kaa upyog kiya gaya. haalanki soundtrack main lagata he ki guitar kaa upyog hua he parantu zimar ne isse manaa kiya he.
 24 june 2006 ko samundar ke lutere: murde kaa khazaana kaa celifornia ke disniland main premier hua. yah pehali film he jisamen disni kaa computer nirmit logo upyog kiya gaya jise banane main ek saal laga.
 murde kaa khazaana ne uttari america main $42,33,15,812 tathaa baaki jagah $64,28,63,913 kamaaye or vishwa bhar main kul $106,61,79,725 kaa vyapaar kiya. yah vishwa kii 6thi ucchtam kamai vaali he film he. uttari america main ise $5.5 karod ke saath pehle din kii sabase bady shuruyaat mili or star wars episod 3- revange of sith ne record ko tod diya, saatha hi shuruaati hafte main $13.56 karod kama kar isane 2002 kii spidar-main 2 ko pachhad diya, par baad main spidar-main 3 ne iskaa record tod diya. 7 disambar 2006 ko antat $41.53 karod kii kamai kii. vishwa bhar main isane kai deshon main shuruaati hafte ke record banaaen.
 mahinon kii utsukata or udyog prachaar ke baad samundar ke lutere: murde kaa khazaana ko mili-juli sakaaratmak prakriya mili or film ko roton tomato par 6/10 kii reating ke saath 54% kaa score mila. denwar post ke maaikel buth ne film ko saade teen sitaarein dete hue kaha ki, "do ghante bees minute kaa palaayanwaad jo ek baar phir se filmon ko aparaadh-mukt mazaa ke liye surakshit banaata he". driu mike'vini film se khub prabhavit hue or isaki tulana star wars episod 5- impire strix back se kii. computor nirmit dewo jones itnaa vaastavik tha ki samikshakon ko laga vah nihaay hi mechap main he.
 dusri ore bibisi ke sameekshak paul arendt isaki tulana metrics reloded se karte hue tikaa kii ki yah ek pechida film he jo bas agali film main ja kar milti he. richard jorge ke mutabik ek behatar film banane ke liye murde kaa khazaana ke 90 minute or antim ghadi ke ant ko milakar do tukdon main baantnaa hoga. elex billington ko laga ki teesri film "lagbhag shrunkhlaa kii duusari film ko bekaar bana detii he taaki ham bas use dividi sangrah main kabhi naa dekhne ke liye jamaa kar saken."
 79wein academy puraskaron main vishwal effects ke paryvekshak jon knol, haul hical, charlas gibson or alan haul ko sarvshereshth drishy prabhaav ke liye auskar pradaan kiya gaya jo 1994 kii film forest gamp ke baad industrial lite and magic ke liye pehla auskar tha. film ko sarvshereshth kala nirdesan, dhwani sampadan va dhwani mishran ke liye bhi namakan praapt hue.
 film ko drishy prabhaav ke liye baftaa evam satlite puraskaron ke saath vishwal effects sosayadi ke chh puraskaron se nawaaza gaya.
 film ko baaki mili puraskaron neeche diye gayi he.
 5 disambar 2006 ko film dividi par upalbadh kiya gaya or pehle hi hafte main isaki 94,98,304 pratiyaan bik gai . kul mila kar film ki 1,66,94,937 pratiyaan bik chuki he jisase $32,08,79,909 ki kamai ho chuki he. yah 2006 ki best-sailing dividi thi or bikri ke anusaar chronicals of nornia: da line, da wich and da warderob ke baad dusre paaydaan par sthir rahi. 22 may 2007 ko film blue-re par release kii gai.
 samundar ke lutere: murde kaa khazaana internet movie database par 
