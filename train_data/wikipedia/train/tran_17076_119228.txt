 shikhandi mahabharat kaa ek paatr he. mahabharat katha ke anusaar bhishma dwaara apahruta kashiraj kii jyeshtha putree amba kaa hi doosraa avatar shikhandi ke rup main hua tha. pratishodh kii bhaavana se usne bhagwaan shankar kii ghor tapasya kii or unase vardaan paakar maharaj drupad ke yahan janm liya usne mahabharat ke yuddh main apane pita drupad or bhai dhridhyumna ke saath pandavon kii ore se yuddh kiya.
 shikhandi ke rup main amba kaa punarjanm hua tha. amba kashiraj kii putree thi. uski do or bahane thi jinka naam ambika or ambalika tha.. vivaah yogya hone par uske pita ne apni tino putriyon kaa swayamvar rachaaya. hastinapur ke sangrakshak bhishma ne apane bhaai vichitraveery ke liye jo hastinapur kaa raja bhi tha, kashiraj kii teenon putriyon kaa swayamvar se haran kar liya. un teenon ko ve hastinapur le gaye. vahaan unhen amba ke kisi or ke prati aasakt hone kaa pataa chalaa. bhishma ne amba ko uske premi ke paas pahunchaane kaa prabandh kar diya kintu vahaan se amba tiraskrit hokar laut aai. amba ne iskaa uttardaayitv bhishma par daalaa or unase vivaah karne par jor diya. bhishma dwaara aaajeevan brahmacharya kaa paalan karne kii pratigya se bandhe hone kaa tark die jane par bhi vah apane nishchay se vichlit nahin hui. antat amba ne pratigya kii ki vah ek din bhishma kii mrityu kaa kaaran banegi. iske liye usne ghor tapasya kii. uskaa janm punah ek raja kii putree ke rup main hua. purvajanm kii smritiyon ke kaaran amba ne punah apane lakshya kii purti ke liye tapasya aarambh kar di. bhagwaan shankar ne prasann hokar uski manokamana purna hone kaa vardaan diya tab amba ne shikhandi ke rup main maharaj drupad kii putree ke rup main janm liya.
 shikhandi kaa janm panchal naresh drupad ke ghar mul rup se ek kanya ke rup main hua tha. uske janm ke samay ek aakashvani hui kii uskaa laalan ek putree nahin varan ek putr ke rup me kiya jaae. isliye shikhandi kaa laalan-paalan purush ke samaan kiya gaya. use yudhkala kaa prakshikshan diya gaya or kalantar main uskaa vivaah bhi kar diya gaya. uski vivaah ratri ke din uski patni ne satya kaa gyaan hone par uskaa apmaan kiya. aahat shikhandi ne aatmahatya kaa vichaar lekar vah panchal se bhaag gai. tab ek yaksha ne use bachaaya or apana ling parivartan kar apana purushatv use de diya. is prakaar shikhandi ek purush banakar panchal waapas laut gaya or apni patni or bacchon ke saath sukhi vaivaahik jivan bitaayaa. uski mrityu ke pashchaat uskaa purushatv yaksha ko waapas mil gaya.
 kurukshetra ke yuddh main 10 wein din vah bhishma ke saamne aa gaya, lekin bhishma ne uske rup main amba ko pahchaan liya or apane hathiyaar rakh die. or tab arjuna ne amba ke peeche se unpar baanon kii bouchar laga di or unhen baan shayya par lita diya. is prakaar arjuna dwaara bhishma ko parrast kiya gaya, jinhen kisi bhi anya vidhi se parrast nahin kiya ja saktaa tha.
