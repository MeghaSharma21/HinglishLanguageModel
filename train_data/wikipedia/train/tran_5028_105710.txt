 vinston churchill angrej raajnneetijna. dwitiya vishwayuddh, 1940-1945 ke samay england ke pradhanmantri tha. churchill prasiddh kootneetijna or prakhar vaktaa tha. wo sena main adhikari rah chukaa tha, saath hi vah itihaaskaar, lekhak or kalakaar bhi tha. vah ekmaatr pradhanmantri tha jise nobel puraskaar se sammanit kiya gaya tha.
 apane army karier ke dauraan churchill bharat, sudan or dwitiya vishwayuddh main apana johar dikhaaya tha. usne yuddh samvaadadaata ke rup main khyaati pai thi. pratham vishwayuddh ke dauraan usne british sena main ahm jimmedaari sanbhali thi. raajnneetijna ke rup main unhone kai padon par kaary kiya. vishwayuddh se pehle ve grahamantralay main vyapaar board ke adhyaksh rahe. pratham vishwa yuddh ke dauraan ve lord of admirilti bane rahe. yuddh ke baad unhen shastr bhandar kaa mantri banaaya gaya. 10 may 1940 ko unhen united kingdom kaa pradhanmantri banaaya gaya or unhone dhuri rashtron ke khilaaf ladaai jiti. churchill prakhar vaktaa the. 
 churchill kaa janm 30 navambar 1874 ko oxford shaayar ke blanhim pales main hua tha. inke pita lard rendelf churchill the, mata jeni neuyark nagar ke leonard jeram kii putree thim. inaki shiksha harry or sanherst main hui. 1895 main sena main bharti hue or 1897 main malcond ke yudhsthal main tathaa 1898 main umadurmaan ke yuddh main bhaag liya. in yadhon ne unhen do pustakon - di story ov malcond field force or di river waar - ke liye paryaapt saamagree pradaan kii. dakshini africa ke yuddh ke samay vah marnig post ke samvaadadaata kaa kaary kar rahe the. ve vahaan bandi bhi hue, parantu bhaag nikle. unhone apane anubhavon kaa ullekh 'landan tu ladismith vaaya pretoria' main kiya he.
 1900 main oldhem nirvachankshetra se sansatsadasy nirvachit hue. yahan par vah kaaphi taiyaari ke baad bhaashan kiya karte the. at: aage chalakar vadavivaad kii kala main vah vishesh nipun hue. inako apan pita ke raajnneetik sansmaranon kaa kaaphi gyaan tha. isiliye inhone 1906 main 'life ov lard rewsulf churchill' likhi jo angreji kii sarvottam ruchikar raajnneetik jivaniyon main gini jaati he. 1904 main chemberlen kii vyaparkar niti se asantusht hokar churchill libral dal main sammilit hue or campbell banarman ke mantrimandal main ve upniveshon ke adhisachiv niyukt hue. 1908 main ve mantrimandal main vyaparmandal ke sabhapati ke naate sammilit hue. 1909 se 11 tak ve grihasachiv rahe. audyogic updravon ko sanbhaalane main asamarth hone ke kaaran unhen jalsena kaa adhyaksh niyukt kiya gaya. is pad par unhone badi lagan or doordarshita se kaary kiya or yahi kaaran he ki 1914 main jab yuddh prarambh hua to british jalsena purna rup se susajjit thi. ve germany ke viruddh yuddh kii ghoshnaa ke samarthak the. jab udaaravaadi sarkaar kaa patan hua to unhone raajnneeti ko tyaag yudhsthal main pravesh kiya. 1917 main lid george ke netritv main ve yuddh tathaa parivahan mantri hue. lid george se unki adhik samay tak na pati or 1922 main ve sadsy bhi nirvaachit nahin hue.
 1924 main ve aping se sansatsadasy nirvaachit hue or stannley baldwin ne unhen kanjarvative dal main pun: sammilit hone ke liye aamantrit kiya. 1929 main unka baldwin se bharat ke sambadh main matbhed ho gaya. churchill bharat main british-samrajya-satta kaa kisi prakaar kaa bhi samarpan nahin chaahate the. 9 varsh tak ve mantrimandal se baahar rahe. parantu sansatsadasy tathaa prabhaavshaalee netaa hone ke kaaran ve saarvajanik prashnon par apane vichaar spasht karte rahe. inhone hitler se samjhauta kii niti kaa khulaa virodh kiya. munich samjhaute ko bina yuddh kii haar bataaya. ve england ko yuddh ke liye taiyaar karnaa chaahate the or iske liye soviet sangh se turant samjhauta aavashyak samajhate the. pradhan mantri chemberlen ne inke donon sujhaavon ko asweekaar kar diya.
 3sitambar, 1939 ko britain ne jab yutra kii ghoshnaa kii to churchill ko jalsenadhyaksh niyukt kiya gaya. may, 1940 main norway kii haar ne british janata main chemberlen ke prati vishwaas ko diga diya. 10 may ko chemberlen ne tyagptr de diya or churchill ne pradhan mantri pad sambhala or ek sammilit rashtriya sarkaar kaa nirmaan kiya. loksabhaa main teen din baad bhaashan dete hue unhone kaha ki 'main rakt, shram, ansu or paseene ke atirikt or pradaan nahin kar saktaa. unka yudhvijay main atoot vishwaas tha, jo sankat ke samay prerana detaa rahaa. british samrajya kii sanyukt shakti hi nahin varan america or rus kii shaktiyon kaa germanon ke viruddh sakriy rup se prerit kiya.
 unke athak parishram, vishwaas, dridhtaa or lagan ke kaaran mitra rashtron kii vijay hui. is vijay ne unke liye naveen samasyaayen utpann kar deen. belgium, italy or yunaan kii kathith pratikriyaavaadi sarkaron ke samarthan kaa unpar aarope lagaaya gaya or saath hi soviet sangh se purvi europe ke sabandh main matbhad utpann ho gaya 1945 main yuddh kii vijay ke utsav manaae gaye, parantu usee varsh ke june ke saarvajanik nirvachan main churchill ke dal kii haar hui or unhen virdohi net kaa pad grahan karnaa padaa. janata jaanati thi ki ve yuddh sthiti kaa netritv kar sakate hai. aavashyaktaa nirmaan kii nahin balki yuddh ke pashchaat nirmaan kii thi. 1945-50 tak ve apane sansadeey uttardayitvon ke saath saath dwitiya mahayuddh kaa itihaas likhane main bhi vyast rahe. isko inhone chha: khandon main likhaa he. 1953 main unhen sahitya seva ke liye nobel puraskaar pradaan kiya gaya. 1950 ke saarvajanik nirvachan main unke dal ke sadasyon kii sankhya badi or shramdal kaa bahumat keval saat sadasyon kaa rah gaya. oktober, 1951 ke nirvachan main unke dal kii vijay hui or vah pun: pradhan mantri niyukt hue. vah vishvashanti ke liye ekagrachitt hokar prayatnsheel rahe unhone angreji bhashabhashiyon kaa ek vrihat itihaas apane vishisht drushtikon se likhaa he. vriddhavastha or aswasthy ke kaaran unhone 5 april 1955 ko pradhan mantri ke pad se tyaagptr de diya or is prakaar raajnneeti se avkaash grahan kiya.
