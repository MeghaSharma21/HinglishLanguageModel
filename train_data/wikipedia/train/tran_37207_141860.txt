 humaraaz 2002 kii ek bhartiya hindi romantic thriller film he. abbaas-mastaan dwaara nirdeshit is film kaa nirmaan venus movies ke binar tale hua he. bobi deol, akshay khanna or amisha patel ne is film main pramukh bhoomikaaai nibhaai hai. isaki kahani 1998 kii film e parfect murder par aadhaarit he. 
 humaraaz ko 5 july 2002 ko cinemagharon main pradarshit kiya gaya tha. film ne box offis par acha pradarshan kiya or ise everej ghoshit kiya gaya tha. kaho naa pyaar he or gadar: ek prem katha ke baad yah amisha patel kii lagaataar teesri hit film thi. himesh reshmia dwaara rachit film kaa sangeet bhi khaasaa lokapriy rahaa.
 karan or priya ek nrity mandali kii mukhya jodi hai, or ek duusare se pyaar karte hai. ek baar ve raaj naamak ek samrudh vyavsaayee ke krooj jahaaj par pradarshan karte hai. raaj, jise nahin pataa ki priya or karan pyaar main hai, priya ko pehali baar dekhte hi uski ore aakarshith hota he. kuch dinon baad vah priya ke saamne vivaah kaa prastaav rakhata he, jise vah sweekaar kar leti he. jab yah baat karan ko pataa chalati he, to vah priya kii sahaayta se raaj ko dhokhaa dekar uskaa sara paisa hadapney kii yojana banataa he. yojananusaar vivaah ke kuch varsh baad priya raaj ko talaak de degi, or isse mili nirvaah nidhi se karan or priya sukhpurvak ek saath shesh jivan vyateet karenge.
 raaj priya ko apane parivaar waalon se milwataa he, jiske baad donon kii shaadi ho jaati he. kuch dinon baad priya ek durghatana main ghayal ho jaati he, or raaj uski din-raat dekhbhaal karata he. is ghatana se priya kaa hriday parivartan ho jaataa he, or vah raaj ko dhokhaa dene main karan kii sahaayta karne se manaa kar detii he. karan turant yojana badalata he, or raaj ko ek anaam phone kar uske or priya ke sambandhon ke bare main bataa detaa he. raaj yah sunakar chakit rah jaataa he, or aavesh main aakar karan se miltaa he, or use priya ko maarane kii supaari detaa he. duusari taraf, priya raaj ko sari sachai bataane kaa nishchay karti he, or ek casette main sab record kar use raaj kii gaadi main rakh detii he. usee din yojananusaar karan raaj ke ghar main ghusata he, or priya par hamalaa kar detaa he.
 priya kii recording sunakar raaj ko apni bhul kaa ehsaas hota he, or vah priya ko bachaane ke liye bhagkar apane ghar pahunchataa he, jahaan use pataa chalata he ki priya surakshit he, or use bachaane vaala or koi nahin balki karan hi he. karan ne raaj kii sari baaten record kar lee thi, jinke aadhaar par vah use blackmel karne lagata he, or raaj kaa peechha chhodane ke badale maang karata he ki vah priya ko talaak de de. karan raaj ke paitruk awaas tak bhi pahunch jaataa he, or raaj ke parivaar waalon ko sab bataa dene kii dhamkee detaa he. ant main, raaj ek nishchit sthaan par karan se milane jaataa he, jahaan un donon main hathapayee ho jaati he, or kuch der main priya bhi vahaan pahunch jaati he, jo karan kii hatya kar detii he. priya or raaj waapas ek saath mil jate hai.
 
 sudhakar sharma dwaara pradaan kiye gaye geeton ke saath film kaa sangeet himesh reshmia dwaara rachit he. kul 22,00,000 pratiyon kii bikri ke saath, yah us varsh kii sarvaadhik bikne vaali sangeet album thi.
 humaraaz ne bharat main kul 27.2 karod rupee, tathaa videshon main 5.15 lakh america dollar kii kamai kii, jisase isaki kul kamai 29.7106250 karod rupee rahi. apni kul vaishvik kamai ke aadhaar par yah 2002 kii 7veen sarvaadhik kamai karne vaali film thi. film kii sakal aay 16.59 karod rupee rahi, jiske aadhaar par yah 2002 kii paanchavin sabase zyada munafa kamaane vaali film rahi. 15 karod ke bajet par bani is film ko box offis india dwaara everej ghoshit kiya gaya.
 kul 325 pardon par release hui humaraaz ne apane pradarshan ke pratham din kul 1.55 karod rupee kaa vyapaar kiya. agle 2 dinon main 2.93 karod kii atirikt kamai ke saath, pratham saptahanth main film kaa kul sangrah 4.48 karod rupee rahaa. pratham din tathaa pratham saptahanth, donon kii hi kamai ke aadhaar par yah 2002 kii paanchavin sabase zyada munafa kamaane vaali film thi. agle 4 dinon main film ne phir 3.32 karod rupee kamaaye, jisase pratham saptaah purna hone par bharat main isaki kamai 7.70 karod rupee rahi. film bharat main kul 11 saptahon tak pradarshit hui, or isane apane duusare saptaah main 3.20 karod kii, tisare main 2.12 karod kii, chauthe main 1.25 karod kii, paanchaven main 91 lakh kii, chathe main 45.5 lakh kii, saatven main 33.5 lakh kii, aathven main 23.5 lakh kii, nawein main 17.5 lakh kii, dasven main 12 lakh kii or gyarahawein saptaah main 9 lakh kii kamai kii.
 humaraaz ko samikshakon se sakaaratmak pratikriyaayein praapt hui. rediff.com kii ore se sameekshak vivek furnandes ne jahaan ise "pichley kuch maheenon main film udyog main dekhi gayi sabase dilachasp filmon main se ek" kaha, to vahiin sifi.com ke samikshakon ne ise us samay kii "feeki filmon kaa ek acha tod" qaraar diya. planet bollywood ke liye likhte hue rakesh budhu ne ise 10 main se 8 star dete hue iske sangeet, kahani, or kalakaaron ke abhinay kii prashansha kii. bollywood hangaamaa kii apni samiksha main taran adarsh ne ise 3 star dete hue iske "taaja kalakaaron, ek dilachasp patakatha, or kai bhavy tathaa romaanchakaari drishyon" kii prashansha kii.
 humaraaz ne varsh 2003 main yojit vibhinn puraskaar samarohon main kai namakan arjeet kiye, jinamein se kuch nimna hai: 
 film kaa ek sikval nirmaanadhin he. agast 2015 main nirmaataa ratan jain ne film kaa sikval banane kii ichha jataai thi. iske baad usee varsh sitambar main abbaas-mastaan ne bhi isaki pushti karte hue kaha tha ki ve ek kahani par kaam kar rahe hai, jise humaraaz ke sikval ke taur par banaaya ja saktaa he. film main bobi deol, akshay khanna or amisha patel nahin honge, unki bhoomikaayen anya kalakaar nibhaayenge.
