 raja, rajya or chhatra kii shakti or samprabhutaa kaa dyotak or kisi apradhi ko uske aparaadh ke nimitt di gayi sajaa ko dand kehete hai. ek duusare sandarbh main, raajnneetishastra ke chaar upayon - sam, daam, dand or bhed main ek upaay. dand kaa shabdic arth 'danda' he jisase kisi ko peeta jaataa he.
 sanskaragat kshetra main mukhya rup se brahmacharee vidhyaarthee ke dwaara dhaaran kiye janevaale dand kaa ullekh kiya ja saktaa he. grihyasutron, smritiyon, unki tikaaon, vrihatsamhita tathaa saadharantaya dharamshastra ke anya granthon main tatsambandhi vishad vivaran milte hai. tadnusaar brahman, kshatriya or vaisya balak bhinn bhinn avasthaaon main jab acharya ke dwaara yajyavidhi se upanayan sanskaar se sanskrit hote hai to unhen saumyadarshan or anudvegkar dand bhi dhaaran karne hote hai. shastragat vidhaan or paramparaagat manyataayen ye hai ki brahman balak keshantaparyant vilvadand, kshatriya balak lalaatparyant palashdand or vaishyabalak nasikaparyant udumbar kaa dand dhaaran karen .
 dand shabd kaa mukhya rup se prayog raajnneetishastra or prashasan ke sambandh main kiya jaataa he. jiske dwaara aparaadhiyon ko dandit kiya jaay vahi dand he, kintu iskaa prayog hota he rajya or shashan kii seemaa ke bheetar. jab rajya kii seemaa ke baahar kisi, shatru, mitra, madhyasth athwa udasin rajya ke prati uskaa prayog kiya jaay to vah raajnneeti ke chaar upayon main ek ho jaataa he or usase taatpary hota he sainya prayog kaa. in baton ke vichaar se sambandh rakhanevaala shaastra hota he dandashastra or uski niti hoti he dandniti. dandniti sarkaar or prashasan kaa vigyaan he, jiskaa aadhaar he naitikta or vidhi kaa paalan, jo dand dhaaran karanevaale tathaa dand paanevaale donon hi par samaan rup se lagu hoti he. uske bina lokyatra sambhav nahin. . kaamandak nitisar  or mahabharat kii paribhaasha ke anusaar aparaadhon kaa daman hi dand athwa "niti" kehalaata he. is kaary ko karanevaala arthath is gun kaa pratik raja 'dandi' kehalaata he, nayan ke kaaran. shankaracharya ne kaamandak kii tikaa karte hue manusmriti ko uddhrut kiya he, jahaan yah kaha gaya he ki sampurna lok dand ke bhay ke kaaran hi jagat kaa bhoga sambhav ho paata he. spasht he, bhartiya raajnneetishastra main dand kaa atyadhik mahatv tha jo vaastavik or pratikatmak, donon swaroopon se vyakt hota tha.
 dand ke bare main manusmriti main bahut baaten kahi gayi hai. manu kehete hai ki jo dand he vahi raja, vahi nyaay kaa prachaarkartta or sab kaa shashankartta, vahi chaar varna or ashramon ke dharm kaa pratibhu arthath jamin he. vahi raja va dand praja kaa shashankartta, sab praja kaa rakshak, sote hue prajasth manushyon main jaagta he, isi liye budhimaan log dand hi ko dharm kehete hai. yadi raja dand ko achche prakaar vichaar se dhaaran kare to vah sab praja ko anandit kar detaa he or jo vina vichaare chalaaya jaay to sab ore se raja kaa vinaash kar detaa he. vina dand ke sab varna arthath praja dooshit or sab maryaada chhin-bhinn ho jaati he. dand ke yathavat na hone se sab logon kaa raja va rajya vyavastha ke viruddh prakope ho saktaa he. yah bhi kaha he ki dand bada tejomay he jise avidvan va adharmatma dhaaran nahin kar saktaa. tab aisi sthiti main vah dand dharm se rahit raja va uske kutumb kaa hi naash kar detaa he. yah bhi kaha gaya he ki jo raja vidya, sushiksha se rahit, vishyon main aasakt va mudh he, vah nyaay se dand ko chalaane main samarth kabhi nahin ho saktaa.
 dand kii utpatti rajyasanstha kii utpatti ke saath hui. manusmriti or mahabharat main yah kaha gaya he ki maanav jati kii praarambhik sthiti atyant pavitra swabhaav, dosharahit karm, satvaprakruti or ritu kii thi, jab na to kisi raja kii sthiti thi, na rajya tha, na dand tha, na dandi tha or sabhi log dharm ke dwaara hi ek duusare kii raksha karte the. 
 kintu kalantar main tamasgunon kaa prabalya badhane laga, manushya samaaj apni aadim satv prakruti se chyut ho gaya or matsay nyaay chaa gaya. balvan kamajoro ko khaane lage. aisi sthiti main rajya or raja kii utpatti hui or sabko sahi raaston par rakhane ke liye dand kaa vidhaan hua. dand rajya shakti kaa pratik hua jo sari prajaaon kaa shaasha, rakshak tathaa sabhi ke sote hue jaaganevaala tha. at: dand ko hi dharm sweekaar kiya gaya . isse spasht prathit hota he ki dharm kaa sadhak keval dand hi mana gaya. vah dharm jisamen arth or kaam bhi samahit he arthath dand trivarg kaa sadhak sweekrut hua. adarsh se skhalan ko dur karne ke liye dand kii aavashyaktaa hui.
 rajya kii shakti ke rup main dand nyaayik kshetra main prasaarit hone laga. uskaa uddeshy tha samaaj or dharm kii manyataon or yathasthiti kii raksha karnaa. vah yathasthiti dharm ke naam se abhihit thi or dharm ke bhi varna, jati, ashram, desh, kaal, samooh, varg, parivaar or vyavsaay aadi bhedon par aadhaarit or bhinn bhinn roopon main maanya anek prakaar the, jinka gyaan dharmasanasth dandakartta ke liye atyaavashyak hota tha. dand kaa prayog karanevaala raja bhi yadi dharm kaa ulanghan kare to dand kaa bhaagi hota tha. dharm arthath vidhi se pare koi na tha dharm raajaaon kaa bhi raja tha. rajya kaa pradhan raja athwa anya koi shakti, yatha ganatantr kaa mukhiya nyaayiky sanghathan kaa pradhan avashya tha, kintu vidhi kaa pradhan vah kabhi nahin ho sakaa or vidhi ke ulanghan karne par dand usapar bhi savaar ho jaataa tha. bharat main vidhi or dand kii yah samprabhutaa brahmankaal se lekar manusmriti or mahabharat ke yug ke bich viksit hui dikhaai detii he.
 aadhunik vidhishastri dand ke chaar siddhanth maanate hai -- 
 sabhi deshon main samaaj kii atyant praarambhik avasthaa pratikaratmak dand kii thi, jisamen aankh ke badale aankh or daant ke badale daant kaa siddhant chalata tha. vaidic sahitya kii "jeevagrubh" jaisi sangyaayen is baat kii dyotak hen ki bhartiya itihaas ke atyant praarambhik kaal kaa nyaay kathor or pratikaratmak hi tha. is siddhanth kii manyata he ki ek apradhi ko kathor dand dene se duusare log aparaadh karne se darate hai.
 nishedhaatmak siddhanth kii manyata he ki apradhi ko dand dene se jiske prati aparaadh hua he use uskaa 'badla' mil jaataa he. yah sabhi siddhanton main sabase bura siddhanth he kyonki isamen samaaj kaa kalyaan yaa samaaj kii suraksha kii bhaavana nahin he.
 teesri avasthaa main dand kaa swaroop pratikaratmak ke badale avarohak ho gaya. iskaa kaaran tha doshi manushya ke prati dosha kiye gaye hue manushya kaa nipat lene ke bajaay dand dhaaran karanevaale rajya kaa bich main aa janaa. vyaktigat badale kii bhaavana ko samaapt kar rajkeey dand kii mahima ko sthapit karnaa rajya kaa uddeshy or uski badhati hui shakti kaa dyotak ho gaya. divaani ke maamalon main arthdand aadi dwaara dosha kiye gaye hue vyakti ko kuch badla dilaanaa yadhyapi vaid mana gaya, faujadaari ke maamalon main badla lenaa ab asambhav tha. kintu kathor - kabhi kabhi to atyant krur or asabhy dandon kaa diya janaa praayah niyam sa tha. yadi ham upanishdon ke daivadandon, baudhdhagranthon main varnit dandon, arthshaastra ke dwaara haath paanv kaat liye jane kii anushansaaon tathaa megesthnij dwaara kii janevaali uski sampushtiyon ko dekhen athwa purv or pashchim donon hi ore prachlit madhyakaalin or kuch had tak aadhunik kaal ke prarambh tak ke dandon kaa vivechan karen to yah kahana hoga ki ve atyant hi krur or aadhunik drushti se barbar the. unka uddeshay tha auron main aparaadh karne ke prati bhay utpann karnaa. inamen ang-bhang, jivit jala diya janaa, mrityudand, aaajeevan karawas or asay yaatnaaon se bhare hue dand hote hai. nirodhak dandon main aparaadh ke kaaran athwa uske bhavishya ke karta ko hi usase roak dene kaa upaay kiya jaataa he, jo uski vyaktigat swatantraaa chhinakar sampann hota he. bharatvarsh kaa nirodhak jail vidhaan isi shrenee main he. 
 chauthaa or sarvottam dand kaa prakaar he sudharatmak. sabhyataa ke vikaas ke kram main bhi yadhyapi sabhi deshon main sambhavit doshiyon ke prati dosha ke gambhir parinaam or dandyatnaaon kaa bhay upasthit karne ke liy kathor avarohak dand die jate rahe hai, par kabhi-kabhi sudharatmak pravritiyaan bhi uthati rahi hai. pracheen rome main doshi kii swatantraaa kaa haran maatr hi sabase bada dand mana gaya or uske baad koi yatnaa aavashyak nahin samajhi gai . bharatvarsh main kautilya ne karagraston ko praayshchitt karaane or apane paapon kaa bodh karaane kii vyavastha ke dwaara unhen vishuddh karaane kaa ullekh kiya he. ashok ne bhi apane chaturth stambhalekh main vyavahaarasmta or dandsamta ke saath shuddhacharitra, dharmarat or sadvyavhaari doshiyon ke dandon ko kam karne kaa aadesh diya he. ye baaten dand vidhaan kii sudharatmak pravriti kii dyotak hai. smritiyon main dhigdand athwa vagdand kii charchaayen aati hai, jo sarvada kaaydand or vadhadand se pehle aata tha. uskaa taatpary yah tha ki saamaajik ninda maatr se yadi kaam chal jaay to kathor yaatnaaon kii aavashyaktaayen hi kya ? ek niyam to sarvamaanya tha or vah yah ki dand "yathaahe" ho or vah aaptdosh hone par hi diya janaa chahie.
 20veen shatee main dandvidhaan ko sudharatmak swaroop dene ke praytn ho rahe hai. 1872 i main landan main ek antarrashtriya jail sudhaar or dandvidhaan ke kisi antarrashtriya swaroop ko nishchit karne ke liye sabha hui. baad main tatsambandhi samuhik sanghatan bhi sthapit hue par uske sadsy adhikanshat: europea desh hi rahe. dhire dhire kathor dandon ke sthaan par karagrast doshi ke naitik jivan kaa punarujjiwan lakshya mana jane laga. usamen bhay kii apeksha aashaa adhik rakhi jane lagi he. dand ke sudharatmak siddhant main uskaa vidhaan doshi kii avasthaa, saamaajik vaataavaran or sthitivishesh ke aadhaar par kiya jaataa he. dosha ke liye samaaj or vaataavaran ko bhi uttaradaayi mana jaataa he. at: doshi ko sudhaarney ke liye manovaigyanik upayon kaa prayog, uskaa vaiyaktik str par vichaar, doshi baalkon ke liy sudharbhawanon kii vyavastha, audyogic shiksha, saadhaaran shiksha, naitik or dharmik vyaakhyaan or anya suniyojit vyavasthaayen kii jaati hai. bharatvarsh main bhi kuch anya deshon kii tarah karagraston ko bandhanevaale baandhon, sadakon athwa anya nirmaanon main naukari or mazdooree karaane athwa audyogic shikshaaon ke dwaara samajopayogi or parivarasevi banane ke praytn prarambh hai. asambhav nahin ki kuch sadiyon main vyaktigat swatantraaa kaa apharan maatr sabase bada dand mana jaay or maanav swabhaav itnaa udaatt or pavitra ho jaye ki pranaharan or aaajeevan kathor karawas jaise dandon kii aavashyaktaa hi na rahe.
