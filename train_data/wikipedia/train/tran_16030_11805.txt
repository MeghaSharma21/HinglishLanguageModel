 chalukya pracheen bharat kaa ek prasiddh kshatriya rajvansh he. inaki rajdhani badami thi. apane mahattam vistaar ke samay yah vartmaan samay ke sampurna karnataka, pashchimi maharashtra, dakshini madhya pradesh, tateey dakshini gujarat tathaa pashchimi andhra pradesh main failaa hua tha.
 chalukya rajvansh kai shakhaon main vibhakt tha. yah manyata he ki ve solanki vansh ke hi samroop the, kyonki ve bhi is roodhi main vishwaas karte the ki parivaar kaa adhishthata brahma kii hatheli se utpann hua tha. yah bhi kibadanti he ki chalukyon kaa mul vasasthaan ayodhya tha, jahaan se chalakar us parivaar kaa rajkumaar vijayaditya dakshin pahunchaa or vahaan apana rajya sthapit karne ke praytn main pallvon se yuddh karata hua maaraa gaya. uske putr vishnuvardhan ne kadambo or gangon ko parrast kiya or vahaan apane rajya kii sthapana kii. vansh kii rajdhani bijapur jile main basaai thi. 
 vishnuvardhan kaa ek uttaradhikari kirtivarman pratham tha, jo chhathi shatabdi ke uttarardh main hua tha. usne kadambon, gangaan or mauryon ko parajeet karke apane purvajon dwaara arjeet pradesh main kuch or bhaag mila liye. pulakeshin dwitiya, kubj vishnuvardhan or jaisingh uske teen putr the or chhathi shatabdi ke ant main uskaa uttaradhikaar uske chote bhai mangalesh ko praapt hua. mangalesh ne 602 i. ke purv malwa ke kalchureey buddharaj ko parrast kiya or dakshin main kalchuri rajya ke vistaar ko roka. usne apane putr ko rajya kaa uttaradhikari banane kaa praytn kiya, kintu uske bhattije pulakeshin dwitiya ne iskaa virodh kiya. falswaroop grihayuddh main mangalesh ke jivan kaa ant hua. pulakeshin dwitiya ne jo 609 main singhaasana par baitha, ek bada yuddh abhiyaan jari kiya or mysore ke kandab, konkan ke maury, kannauj ke harshavardhan or kanchi ke pallvon ko parrast kiya tathaa laat, malwa or kaling par vijay praapt kii. uske chote bhai vishnuvardhan ne apane liye andhra pradesh jeeta to badami rajya main mila liya gaya. usne san 615-616 main is rajkumaar ko andhra kaa mukhya shaasha niyukt kiya or tab uskaa shashan rajkumaar or uske uttaradhikariyon ke haath main rahaa, jo purvi chalukyon ke rup main prasiddh the. sambhavat: pulakeshin dwitiya ne pallav narsingh varman se san 642 main vuddh karte hue praan die. uske rajyakaal main san 641 main ek chini yatri yuvanachvaan ne uske rajya kaa bhraman kiya, jiske sansmaranon se us kaal main dakshin kii aantarik sthiti kii jhalak praapt ho sakati he. pulakeshin dwitiya kii mrityu ke pashchaat 13 varsh tak dakshin kaa praant pallvon ke adhikaar main rahaa. 655 i. main uske bete vikramaditya pratham ne pallvon ke adhikaar se apana rajya pun: praapt kar liya. usne apni senaayen lekar pallvon par akraman kar diya or pradesh ke ek bhaag par apana prabhutv sthapit kar liya, yadhyapi vah prabhutv bahut alp samay tak hi rahaa. uske praputra vikramaditya dwitiya ne pallvon se pun: bair thaan liya or uski rajdhani kanchi ko lut liya. vikramaditya dwitiya ke rajyakalantargat chalukya rajya ke uttari bhaag par sindh ke arabon ne aadhipaty jamaa liya, kintu avanijanashray pulakeshi naam ke uske samant ne, jo chalukya vansh kii parshvavarti shakha kaa sadsy tha tathaa jisak mukhya sthaan nausari main tha, aadhipatyakariyon ko khadedakar baahar kar diya. uskaa putr or uttaradhikari kirtivarman dwitiya aathvin shatabdi ke madhya rashtrakut danidurg dwaara padchyut kiya gaya.
 jaisaa isse purv kaha ja chukaa he, kubj vishnuvardhan, pulakeshin dwitiya kaa chota bhai, jo chalukya samrajya ke purvi bhaag kaa adhishthata tha, 615-16 i. main andhra kii rajdhani bengi ke singhaasana par baitha. purvi chalukyavanshiyon ko rashtrakooton se dirghakaalin yuddh karnaa padaa. ant main rashtrakooton ne chalukyon kii badami shaasha shakha ko apdasth kar diya or dakshin par adhikaar kar liya. rashtrakut rajkumaar govind dwitiya ne andhra par adhikaar kar liya or tatkaaleen shaasha kubj vishnuvardhan ke duurastha uttaradhikari, vishnuvardhan chaturth ko aatmasamarpan ke liye baadhya kiya. vishnuvardhan chaturth apane mukhiya govind dwitiya ke paksh main rashtrakut dhruv tritiy ke viruddh bandhughatak yuddh ladaa or uske saath paraajay kaa saajheedaar bana. usne dhruv tritiy or uske putr evam uttaradhikari govind tritiy ke prabhtv ko manyata de di. tadnantar putr vijayaditya dwitiya kai varshon tak swatantraaa ke liye govind tritiy se ladaa, kintu asafal rahaa. rashtrakut samrat ne use apdasth kar diya or andhra ke singhaasana ke liye bhim salukki ko manonith kiya. govind tritiy kii mrityu ke pashchaat uske uttaradhikari amoghvarsh pratham ke rajyakaal main vijayaditya ne bhim salukki ko parrast kar diya, andhra par pun: adhikaar kar liya ore dakshin ko jeetta hua, vijaykaal main cambe tak pahunch gaya jo dhwast kar diya gaya tha. tatpashchaat uske pratihaar rajya par akraman kiya kintu pratihaar vagbhatta dwitiya dwaara parajeet hua. ghatnavshaat shatruon main tang aakar use apane desh kii sharan leni padi. vijayaditya dwitiya ke pautra vijayaditya tritiy ne uttari arkat ke pallvon ko parajeet kiya, tanjor ke colaon ko unke desh ke pandyaon par punarvijay main sahaayta di, rashtrakut krishna dwitiya or uske sabandhi dahaal ke kalchuri sankargan or kaling ke gangon ko parrast kiya or kiranpua tathaa chakrakut nagaron ko jalawaa diya. 10veen shatabdi ke uttarardh main guhayuddh hua or badap ne, jo chalukya samrajya kaa parshvavarti bhaag tha, rashtrakut krishna tritiy ko sahaayta dekar tatkaleen chalukya shaasha danarnav ko parrast kar diya. phir vengo ke singhaasana par avaidh adhikaar kar liya, jahaan par usne or use uttaradhikariyon ne 999 i. tak rajya kiya. ant main danarnav ke putr shaktiwarman ne sabhi shatruon ko parrast karne or apane desh main apana prabhutv sthapit karne main safalataa praapt kii. shaktiwarman kaa uttaradhikaar uske chote bhai vimaladitya ne sanbhaala. uske pashchaat uskaa putr rajraj uttaradhikari hua. rajraj ne tanjor ke rajendrachol pratham kii kanya se vivaah kiya or usase usko kulottung naam kaa putr utpann hua jo apane jivan ke praarambhik dinon main chol rajdhani main apni nani tathaa rajendrachol kii rani ke paas rahaa. san 1060 main rajraj apane sautele bhai vikramaditya saptam dwaara adasth kiya gaya jo vengi ke singhaasana par 1076 tak rahaa. san 1070 main rajraj ke putr kulottung ne chol desh par saarvbhaumik shashan kiya or san 1076 main apane chachaa vijaditya saptam ko parajeet kar andhra ko apane rajya main mila liya. kulottung or uske uttaradhikari, jo "chol" kahlaana pasand karte the, san 1271 tak chol desh par shashan karte rahe.
 upar iskaa ullekh kiya ja chukaa he ki badami kaa chalukya kirtivarman dwitiya 8veen shatee ke madhyabhaag main rashtrakooton dwaara padchyut kar diya gaya, jinhone baad main dakshin main do sau varshon se adhik kaal tak rajya kiya. is kaal main kirtivarman dwitiya kaa bhai bhim or uske uttaradhikari rashtrakooton ke saamanton kii haisiyat se bijapur jile main rajya karte rahe. in sanmaton main antim tel dwitiya ne dakshin main rashtrakooton ke shashan ko samaapt kar diya or 973 i. main desh main saarvbhaum satta sthapit kar lee. vah badi safalataa ke saath cholon or gangon se ladaa or tel kii praarambhik rajdhani manyakhet thi. san 993 ke kuch dinon pashchaat rajdhani kaa sthanantaran kalyani main ho gaya jo ab bihar main he. tel kaa pautra jaisingh parmaar bhoj or rajendra chol se safaltaapurvak ladaa. jaisingh kaa betaa someshwar bhi cholon se badi safaltaapurvak ladaa or laal, malwa tathaa gurjar ko rond daalaa. uskaa uttaradhikaar uske putr someshwar dwitiya ne 1069 main sanbhaala jise uske chote bhai vikramaditya shashth ne 1076 i. main apdasth kar diya. vikramaditya kulottung pratham se andhra desh par adhikaar karne ke nimitt ladaa. yuddh ke vibhinn parinaam hue or kulottang pratham kii mrityu ke pashchaat kuch kaal tak ke liye vikramaditya ne us pradesh kar apana prabhutv sthapit rakhaa. usne dwarasamudr ke "hoyasalon" or devgiri ke yadavon ke vidrohon kaa daman kiya or laal tathaa gurjar ko lut liya. uske darbar kii shobhaa kashmiri kavi "vilhan" se thi, jisane vikramakadevacharit likhaa he. vikramaditya shashth ke pautra tel tritiy ke shasankaal main san 1156 main kalchuri bijjal ne dakshin par saarvbhaum adhikaar kar liya or chalukya samrat kii mrityu ke pashchaat san 1163 main apane ko samrat ghoshit kar diya. tel tritiy ke putr someshwar chaturth ne 1181 main kalchuri se pun: rajsinghaasana chin liya, kintu 1184 ke lagbhag phir yadav bhillam ko samarpan karnaa padaa. uske uttaradhikariyon ke vishay main kuch bhi gyaat nahin hai. chalukyavansh kii teen pramukh shakhaon ke saath, jinka ullekh pehle kiya ja chukaa he, kuch duusari shakhaayen bhi thim jinhone dakshin andhra or gujarat aadi ke kuch bhaagon main praarambhik kaal main shashan kiya.
 chalukya nareshon kii purna oopaadhi satyashray shri pruthivivallabh maharajaadhiraj parameshwar bhattarak thi. isamen se parameshwar kaa sarvapratham upyog harshavardhan par pulakeshin dwitiya kii vijay ke baad hua or maharajaadhiraj tathaa bhattarak sarvapratham vikramaditya pratham ke samay prayukt hue. rajvansh ke yogya vyaktiyon ko rajya main adhikaar ke padon par niyukt kiya jaataa tha. rajya main raniyon kaa mahatav bhi naganya nahin hota tha. vijit pradesh ke shaskaon ko vijeta kii adheenta sweekaar kar lene par shashan par adhikaar phir se praapt ho jaataa tha. abhilekhon main samant or mahattar ke atirikt vishaypati, deshadhipati, mahasandhivigrahik, gammund, grambhogik or karan ke ullekh milte hai. rajya raashtra, vishay, nadu or graamon main vibhakt tha. rajya ke karon main nidhi, upanidhi, clrupt, udrang or uparikar ke atirikt marunch, adityunch, uchamann or marupann aadi sthaneey karon ke ullekh hai. makaanon or utsavon par bhi kar tha. vyapaaree sangh swayan apane upar bhi kar lagaaya karte the. chalukyon ko sena sangathit or shaktishaalee thi. iskaa ullekh yuvanachvaan ne kiya he or iskaa samarthan chalukyon kii vijayon se, vishesh rup se harsh par siddh hota he. uskaa kahana he ki parajeet senapati ko koi dand nahin diya jaataa, keval use striyon ke vastra pahanane padate hai. chalukyon kii nausena kii shakti bhi naganya nahin thi.
 yuvan chwaan ne likhaa he mitti acchhee or upjau he, baraabar joti jaati he or isse bahut adhik upaj hoti he. usne maharashtra ke nivaasiyon ko garvila or yupriy batalaaya he evam kaha he ki ve upkaar ke prati kritagya or apkaar ke prati pratishodhak hote he, vipann or sharangat ke liye ve atmbalidaan tak karne ko tatpar rahete hai or apmaan karanevaale kii hatya kii unhen pipaasa hoti he. striyon main ucchkulon main shiksha ke prasar ke kai pramaan hai. mandir saamaajik tathaa aarthik jivan ke vishisht centre the. aarthik jivan main shreniyon kaa mahatv tha. konsyakaar or tailiyon kii shreniyon ke ullekh abhilekhon main milte hai. lakshmeshwar ke abhilekh main yuvaraj vikramaditya dwaara porigire sthaan ke mahajanon, nagar or 18 prakrutiyon ko di gai acharvyavastha kaa vivaran he. rajya kii ore se taul or maan main adarsh rup prastut kiya gaya tha.
 brahman dharm unnati par tha. chalukya naresh vishnu athwa shiv ke upaask the. unhone in devataaon kii puja ke liye pattkal, badami aadi sthanon par bhavy mandir nirmit kiye. grahan ke avasar par ve daan dete the or smritiyon ke adarsh par vrath or daan karte the. ve vaidic yagyon kaa anushthan karte the or vidvan brahmanon kaa santkaar karte the. kintu dharmik vishyon main ve sahishnu the tathaa jainiyon kaa aadar karte the. or unhen bhi daan dete the. chalukya rajya main jain dharm unnat dasha main tha. rajya main kai ullekhneey jain mandir bhi banawaye gaye. buddha dharm kii sthiti ke liye hamaare paas koi samakaleen puraatatv kaa pramaan nahin he. yuvan chwaan kaa kathan he ki maharashtra main sau se upar buddha vihaar or paanch hajaar se upar buddha bhikshu the.
 yuvanachwand ke anusaar logon ko gnanarjan kii ruchi thi. rajvansh ke vyakti swayan vidyaon or shastron kaa adhyayan karte the or vidwaanon ko daan ke dwaara protsaahan dete the. vaatapi shiksha or gyaan ke centre ke rup main prasiddh thi. sanskrit sahitya ke vibhinn angon kaa adhyayan hota tha. abhilekhon kii bhashastyli par prasiddh kavyagranthon kaa prabhaav spasht he. ehole prashasti kii rachana jain kavi ravikirti ne kii thi. janendra vyakaran ke rachayita poojyawad isi kaal ke the. vijayanka athwa vijjika, jisaki gananaa rajasekhar ne vaidarbhi style kaa prayag karne main keval kalidas ke baad kii he, sambhavat: chandraditya kii rani vijaybhattarika hi thi. somdevsuri ne yashastilkachampu or nitivakya mrit kii rachana vemulawad ke chalukyon ke sangrakshan main kii thi. kannada sahitya ke itihaas main bhi is kaal kaa yogadan mahatvapurn he. shri vardhdev ne tatwarimahashastra par chudamani naam kii tikaa likhi. shyamkundacharya praakrit, sanskrit or karnat bhashaaon ke lekhak ke rup main prasiddh hai. kannada bhashaa ke sarvshereshth kavi or adipurana tathaa vikramarjunvijay ke rachayita pump vemulawad ke chalukya naresh arikesari dwitiya ke darbar main the.
 ahole, megruti or badami ke mandiron se dakshin ke mandiron kaa itihaas prarambh hota he. pattkal ke mandiron main inke vikaas kaa doosraa charan parilakshith hota he in mandiron se murtiyon kii sankhya main vruddhi ke saath hi inaki style main bhi vikaas miltaa he. thos chattaanon ko katkar mandiron kaa nirmaan karne kii kala main adbhut kushalta dikhalaai padati he. lokeshwar mandir ke nirmaataa shrigunden anivaaritachri ne anek nagaron kii nirmaanyojna kii thi or anek vaastu, yaan, asana, shayan, manimukut or ratnachudamani aadi banaae the. vah tribhuvanachari or dakshin desh ke sutaradhar ke rup main prasiddh the. vidvan ajanta ke bhittichitron main se kuch ko isi kaal kii kriti maanate hai. pattadakal ke abhilekh main bhi shilpakaaron or murtikaron ke ek vansh kii teen pidiyon kaa ullekh he. ek abhilekh main bharat kii parampara par aadhaarit nrity ke ek nae granth kii lokapriyata kaa ullekh he jisane anya virdohi paddatiyon par vijay praapt kii thi.
 inke rajachihron main mayooradhvaj bhi tha. inkaa purna virud tha- samast bhuvanashray shripruthivivallabh maharajaadhiraj parameshwar parambhattarak satyashrayakulatilak chalukyabharan shrimat -jiske ant main mall antavaali raja kii vishisht oopaadhi hoti thi. rajvansh ke vyaktiyon ko vibhinn pradeshon ke karon kaa bhaag bhukti ke rup main miltaa tha. yuvaraj ko rajya ke do pramukh praanton kaa shashan diya jaataa tha. saamanton ke abhilekhon main unke adhipati ke vanshavali ke baad "tatpaada padmopjivi" ke saath unka swayan kaa ullekh hota tha. unke abhilekh main rajya kii uttarottar abhivruddhi or aachandrark-sthayitv suchak shabdon kaa abhaav hota tha. striyon ko bhi praant or duusare pradeshik vibhaajanon kaa shashan de diya jaataa tha. chalukyon ke abhilekhon main kai raajaguruon ke ullekh hai. rajya ke vaibhav ke pradarshan kii bhaavana bad rahi thi. isi ke saath shashanvyavastha kii jatilta bad rahi thi. udaahranarth, sandhivigrahik ke saath hi hamen kannadasandhivigrahik, latsandhivigrahik or herisandhivigrahik ke ullekh milte hai. rajbhavan main sevakon or adhikariyon main kai rang dikhalaai padate hai. chalukya abhilekhon main anek yogya mantriyon tathaa adhikariyon ke naam milte hai jinhone chalukyon ke gaurav ko badhaane main vishesh yoga diya tha. aise adhikari praaia: ek se adhik padon par rahete the. vishisht gauravprapt adhikariyon or vishisht sainikon kaa ek varg tha je sahvasi kehalaata tha. vah sadaiv samrat ke saath rahata tha or uski seva main praan tak tyaagane ke liye prastut rahata tha. pad praaia: vanshagat hote the or vetan ke sthaan par bhukti athwa kar kaa bhaag dene kaa prachlan tha. vishisht seva ke liye vishesh oopaadhiyon or vishesh chihron ke upyog kaa adhikaar diya jaataa tha. sainik adhikariyon main senadhipati, mahadandanayak, dandanayak or katituragasahini ke ullekh milte hai. sena main sabhi jati or varg ke log sanmilit hote the. rajya raashtra, vishay, nadd, kampan or thaan main vibhakt tha. kintu in pradeshik vibhaajanon ke saath abhilekhon main jo sankhyaayein prayukt hui hai unka nishchit mahatv abhi tak nahin spasht ho paaya he. shashan main sthaneey swytt sansthaaon kaa vishesh sthaan tha. inamen se kuch kaa swaroop saamaajik or dharmik bhi tha. nagaron kaa prabandh karanevaali sabhaayen mahajan ke naam se prasiddh thim. gaanvon kii sansthaayen, jo mukhyat: chol sansthaaon jaisi thim, pehle kii tulana main adhik sakriy thim. ye samuhik sansthaayen paraspar sahyog ke saath kaam karti thim or saamaajik jivan main upyogi anek kaaryon kaa prabandh karti thim. gaanv ke adhikariyon main urodeya, perggade, garwood, senbove or kulkarni ke naam milte hai. rajya dwaara liye janevaale kar pramukh rup se do prakaar ke the : aay, yatha siddhay, pannai or danday tathaa shunk, yatha vadderavulad shunk, perjjuk or manney shunk. inke atirikt aruvan, balli, karvand, tulbhog or masatu kaa bhi nirdesh he. manevan gruhakar tha, kannadivan sambhavat: nartkiyon se liya jaataa tha or balanjitere vyapaariyon par tha. vivaah ke liye banaae gaye shaamiyanon par bhi kar kaa ullekh miltaa hai. is kaal k samskruti kaa swaroop udaar or vishaal tha or usamen bharat ke anya bhaagon ke prabhaav bhi samavisht kar liye gaye the. striyon ke saamaajik jivan main bhaag lene par bandhan nahin the. ucch varg kii striyon kii shiksha kii samuchit vyavastha thi. nartkiyon kii sankhya kam nahin thi. satipratha ke bhi kuch ullekh milte hai. mahayog, shulbrahm or sallekhan aadi vidhiyon se pranotsarg ke kuch udhaaharan milte hai. divangat sambandhi, guru athwa mahaan vyaktiyon kii smriti main nirmaan karaane ko parokshavinay kehete the. polo jaise ek khel kaa chalan tha. mandir saamaajik or aarthik jivan ke bhi centre the. unamem nrity, geet or naatak ke aayojan hote the. sangeet main rajvansh ke kuch vyaktiyon kii nipunata kaa ullekh miltaa he. senapati ravidev ke liye kaha gaya he ki jab vah apana sangeet prastut karata tha, log poochhate the ki kya yah madhu kii varsha athwa sudhaa kii sarita nahin hai?
 krishi ke liye jalaashyon ke mahatv ke anuroop hi unke nirmaan or unki marammat ke liye samuchit prabandh hota tha. aarthik drushti se upyogi fasalein, jaise paan, supaari kapaas or fal, bhi paidaa kii jaati thim. udyogon or shilpon kii shreniyon ke atirikt vyapaariyon ke bhi sangh the. vyapaariyon ne kuch sangh, tathaa nanadeshi or tishaiyayirattu anzurruvar kaa sanghathan atyadhik viksit tha or ve bharat ke vibhinn bhaagon or videshon ke saath vyapaar karte the. is kaal ke sikkon ke naam hai- pon athwa gadyaan, pag athwa hag, vis or kaani. jaisingh, jagadekamall or traiyoxmall ke naam ke sone or chaandi ke sikke uplabdh hote hai. mattar, kammas, nivartan or khandug bhoomi naapane kii ikaiyaan thi kintu naapane ke dand kaa koi sunishchit maap nahin tha. sambhavat: rajya kii ore se naap kii ikaayiyon kaa vyavasthit or nishchit karne kaa praytn hua tha.
 sahansheeltaa or udaartaa is yug ke dharmik jivan kii visheshtaayen thim. sabhi dharm or sampradaay samaan rup se raajaaon or saamanton ke daan ke paatr the. brahman dharm main shiv or vishnu kii upasna kaa adhik prachlan tha, inamen bhi shiv kii puja rajvansh or desh donon main hi adhik janpriya thi. kalchurya logon ke samay main lingayat sampradaay ke mahatv main vruddhi hui thi. kollapur mahalakshmi kii shakt vidhi se puja kaa bhi atyadhik prachaar tha. iske baad kartikeya kii puja kaa mahatv tha. buddha dharm ke pramukh centre bel va gaave or dambal the. kintu buddha dharm kii tulana main jain dharm kaa prachaar adhik tha.
 veda, vyakaran or darshan kii ucch shiksha ke nimitt rajya main vidhyalay yaa ghaticas thim jinaki vyavastha ke liye rajya se anudaan die jate the. desh main brahmanon ke anek awaas athwa brahmpuri thim jo sanskrit ke vibhinn angon ke gahan adhyayan ke centre thim.
 vaadiraj ne jaisingh dwitiya ke samay main parsvanathacharit or yashodharcharitra kii rachana kii. vilhan kii prasiddh rachana vikramakadevacharit main vikramaditya shashth ke jeevancharit kaa vivaran he. vigyaneshwar ne yajyavlky smriti par apni prasiddh tikaa mitakshra kii rachana vikramaditya ke samay main hi kii thi. vigyaneshwar ke shishy narayan ne vyavahaarashiromani kii rachana kii thi. mansollas athwa abhilashitaarthichintamani jisamen raja ke hit or ruchi ke anek vishyon kii charchaa he someshwar tritiy kii kriti thi. parvatiruktimaneey kaa rachayita vidyamadhav someshwar ke hi darbar main tha. sagitachudamani jagadekamall dwitiya kii kriti thi. sangitasudhakar bhi kisi chalukya rajkumaar kii rachana thi. kannada sahitya ke itihaas main yah yug atyant samrudh tha. kannada bhashaa ke swaroop main bhi kuch parivartan hue. shatpadi or tripadi chhandon kaa prayog badha. champu kaavyon kii rachana kaa prachlan samaapt ho chalaa. ragale naam ke vishesh prakaar ke geeton kii rachana kaa prarambh isi kaal main hua. kannada sahitya ke vikaas main jain vidwaanon kaa pramukh yogadan tha. sukumaarcharitra ke rachayita shantinath or chandrachudamanishatak ke rachayita nagvermacharya isi kal main hue. rann ne, jo telp ke darbar kaa kavichkravarti tha, ajitpurana or sahasabhimavijay naamak champu, rann kand naam kaa nighantu or parashuramcharite or chakreshwarcharite kii rachana kii. chamandaraay ne 978 i. main chamundaraipurana kii rachana kii. chhandombudhi or karnatakakadambari kii rachana nagverma pratham ne kii thi. durgasingh ne apane panchatantr main samakaleen lekhakon main melimadhav ke rachayita karnaparya, ek nitigranth ke rachayita kavitavilas or madanatilak ke rachayita chandraraj kaa ullekh kiya he. shridharacharya ko gadhypadividyadhar kii oopaadhi praapt thi. chandraprabhacharite ke atirikt usne jatakatilak kii rachana kii thi jo kannada main jyotish kaa pratham granth he. abhinav pump ke naam se prasiddh nagachandra ne mallinathpurana or ramchandracharitpurana kii rachana kii. isse purv vaadi kumudchandra ne bhi ek ramayana kii rachana kii thi. nayasen ne dharmamrita ke atirikt ek vyakaran granth bhi rachaa. neminathpurana karnaparya kii kriti he. nagverma dwitiya ne kavyalokan, karnatakabhashabhushan or vaastukosh kii rachana kii. jagaddal somnath ne poojyawad ke kalyankaarak kaa kannada main anuwaad karnataka kalyankaarak ke naam se kiya. kannada gadhy ke vikaas main virshaiv logon kaa vishesh yogadan tha. praaia: do sau lekhakon ke naam milte hai jinamein kuch ullekhneey lekhikaaye bhi thim. basav or anya virshaiv lekhakon ne vachan sahitya ko janm diya jisamen saadhaaran janata main virshaiv siddhanton ke prachlan ke liye saral bhashaa kaa upyog kiya gaya. kuch lingayat vidwaanon ne kannada sahitya ke anya angon ko bhi samrudh kiya.
 abhilekhon main prastar ke kuch kushal shilpiyon ke naam milte hai yatha shankararya, nagose or mahakaal. chalukya mandiron kii bahari deevaaron or daravaajon par sookshm alankaarita milti he. mandiron ke mukhya praveshdwar parshv main hai. vimaan or duusare vishyon main bhi in mandiron kaa viksit rup hoysal mandiron main dikhalaai padataa he. in mandiron ke kuch ullekhneey udhaaharan hai lakkundi main kashivishweshwar, ittagi main mahadev or kuruvatti main mallikarjun kaa mandir.
 bahubali jain gupha mandir number 4, badami 
 vishnu kii pratimaa, mandir gupha number 3
 Bhutanatha group of temples facing the Badami tank
 The Parvati Temple, located about 140 km southeast to the Badami
 Aihole – Durga Temple Front View
 Aihole – Meguti Jain Temple
 Mallikarjuna temple in dravidian style and Kashi Vishwanatha temple in nagara style at Pattadakal, built 740 CE
 Dancing Shiva in cave no. 1 in Badami
 Papanatha temple at Pattadakal – fusion of southern and northern Indian styles, 680 CE
 dantidurg  ne chalukya samrajya ko parajeet kar rashtrakut samrajya kii neenv daali.
