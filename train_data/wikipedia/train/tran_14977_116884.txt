 praswa yaa prosian, jiskaa bair naam "alfaa canis minoris" he, hinshwan taramandal kaa sab se roshan tara he or prithvi se dikhne vaale taron main se saatva sab se roshan tara he. bina doorabeen ke aankhon se yah ek tara lagata he par darasal dwitara he, jinamein se ek "praswa e" naam kaa safed mukhya anukram tara he jisaki shrenee F5 VI-V he or doosraa "praswa bi" naamak dhundhala-sa safed bouna tara he jisaki shrenee DA he. vaise to praswa koi khaas chamak nahin rakhata lekin prithvi ke paas hone se zyaada roshan lagata he. yah prithvi se 11.41 prakaash-varsh dur he.
 bhartiya nakshatron main praswa punarvasu nakshatra kaa bhaag mana jaataa tha, lekin us nakshatra main or bhi taare shaamil hai.
 praswa ko angrezi main "prosian" kehete hai. iskaa mul unani bhashaa kaa "prokuon" he, jiskaa matlab he "kute se pehle". yah akaash main vyaadh taare se aage chalata he or vyaadh ko "kutta tara" bhi kaha jaataa he. arabi bhashaa main praswa ko "ash-shira ash-shaamiya" kaha jaataa he jiskaa arth he "shaam kaa nishaan". syria arabi kshetra main uttar kii ore padataa he or praswa bhi vyaadh taare se uttar kii ore nazar aata he.
 "praswa e" ko angrezi main "prosian e" or "praswa bi" ko "prosian bi" likhaa jaataa he.
 praswa e kaa satahi taapmaana 6,530 calvin he jis se vah safed lagata he. apni shrenee ke hisaab se isamen roshni adhik he, jisase yah shaq hota he ke shaayad yah ek upadaanav tara he. iskaa vyas suraj ke vyas se lagbhag dugana, dravyaman saura dravyaman kaa 1.4 guna or raushnee suraj se 7.5 guna he. mana jaataa he ke 1-10 karod saal ke andar yah phoolnaa shuru ho jayega or apane vartmaan aakaar se 80-150 guna bada hoga.
 praswa bi kaa dravyaman suraj kaa 0.6 guna he, yani aadhe se zaraa adhik. iskaa anumaanit satahi taapmaana 7,740 calvin he.
