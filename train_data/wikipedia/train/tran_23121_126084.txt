 kaikeyi saamaanya arth main 'keky desh kii rajkumaari'. tadnusaar mahabharat main saarvbhaum kii patni, jayatsen kii mata sunanda ko kaikeyi kaha gaya he. isi prakaar parakshit ke putr bhimsen kii patni, pratishrava kii mata kumari ko bhi kaikeyi naam diya gaya he.
 kintu rudh evam ati prachlit rup main ' kaikeyi ' kekey desh ke raja ashwapati or shubhalakshna kii kanya evam koslnaresh dasharath kii kanishtha kintu atyant priy patni kaa naam he. iske garbh se bharat kaa janm hua tha. jab raja dasharath devdaanav yuddh main devataaon ke sahaytarth gaye the tab kaikeyi bhi unke saath gai thi. yuddh main dasharath ke rath kaa dhura tut gaya us samay kaikeyi ne dhure main apana haath lagaakar rath ko tuutane se bachaaya or dasharath yuddh karte rahe. yuddh samaapt hone par jab dasharath kii is baat kaa pataa laga to prasann hokar kaikeyi ko do var maangane ke liye kaha. kaikeyi ne use yathasamay maangane ke liye rakh choda. jab ram ko yuvaraj banane kii charchaa uthi tab manthara naam kii daasi ke bahekaave me aakar kaikeyi ne dasharath se apane un do varon ke rup main ram ke liye 14 varsh kaa vanvaas or bharat ke liye rajya kii maang kii. tadnusaar ram van ko gaye par bharat ne rajya grahan karnaa sweekaar nahin kiya, mata kii bhartsana kii or ram ko lautaa laane ke liye van gaye. us samay kaikeyi bhi unke saath gai.
 ek anushruti yah bhi he ki kekayanaresh ne dasharath ke saath kaikeyi kaa vivaah karte samay dasharath se vachan liya tha ki unka dauhitr, kaikeyi kaa putr rajya kaa adhikari hoga.
