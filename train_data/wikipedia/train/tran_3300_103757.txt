 george barkali ek angrej-yri darshanik the jinhone 'immaterialism' kaa siddhanth diya jise baad main aatmanishth adarshavaad kaha gaya.
 barkali kaa janm 12 march 1685 ko dicert, philkaini main hua tha. 11 varsh kii umr main inhone philkaini skool main pravesh kiya or chaar varsh uparaant ye trinity kalege chale gaye. vahaan undergraduate, graduate, phelo or tutor rahe. san 1713 main landan chale gaye. vahaan swift, steel, edison or pope se unka parichay hua. unhone aath varsh england or europe kaa bhraman karne main vyateet kiye. bhraman se lautne par vah pehle dromor or phir dairy ke dean pad par pratishthit hue. seva or paroapkaar kii bhaavana se prerit hokar unhone tyaagptr de diya or america chale gaye. kintu england kii sarkaar se sweekrut dhan bhi na milane par vah niraash hokar apane desh laut aae. 1734 main unhone clon kaa bishap bananaa sweekaar kar liya or usee saadhaaran pad par rahakar darshanik chintan karte rahe. samay samay par unhone lekh or pustaken likhin or unhen prakashit karaayaa. vriddhavastha main barkali vishram hetu oxford chale gaye or kuch maheenon baad vahiin unki mrityu ho gai.
 barkali ne apni mukhya rachanaayen jivan ke praarambhik kaal main hi kii thim. 'ain ese tuvards e new theory ov vijan', 'treates cancerning di principles ov human nolej', 'thri dialogs bitwin helis and philonus', 'di motu' 'alcefreen' athwa 'mynut philasafar' or syrim : 'e chen ov philasophical riflactions' naamak granth likhe.
 gyanamimasaa par vichaar karte hue barkali is nirnay par pahunche ki amoort pratyay kaa koi astitv nahin he. anubhav main aanevaali vastuon ke saamaanya gunon kaa sanket karanevaale shabd keval naam hai. unke kisi vaastavik satta kaa bodh nahin hota he. hamaare anubhav main jo gyaan aata he vah vishesh kaa hi hota he. shabd to pratyayon ke pratik maatr hai. shabd ko hi pratyay maan lenaa baari mul he. barkali ke mat main amoort pratyay yaa saamaanya keval naam hai.
 barkali ne apane purvagami darshanik jon lock ke anubhavvaad ko adhik prakarsh pradaan kiya. lock ne ek aise aadhaar kii satta maani thi jisamen bhautik vastuon ke gun avasthit rahete hai. uskaa pratyaksh anubhav nahin hota, phir bhi uskaa astitv avashya he. barkali ne ise sweekaar nahin kiya. lock kaa vishwaas tha ki mul yaa mukhya gunon kii satta drashtaa se swatantra or bhinn he, isliye un gunon kaa avlamb drav bhi baahar hona chahie. barkali ne yukti dwaara praathmik or dwitiyak gunon ke bhed kaa khandan kiya or sabhi gunon ko manas-avlambit siddh karne kaa praytn kiya. at: unhone padaarth yaa vastu kaa bhi swatantra astitv sweekaar nahin kiya.
 barkali kaa yah kathan prasiddh he ki 'astitv kaa arth he pratiti kaa vishay hona.' koi vastu he, iskaa yahi aashay he ki koi vyakti use dekhtaa, sunata yaa anya rup se uskaa anubhav karata he. jo vastu anubhav main nahin aati uski satta kaa koi pramaan nahin he. yadi anubhav kaa pareekshan kiya jaae to gyaat hoga ki hamaare pratyay hi anubhav ke vishay hai. isliye pratyay or pratyay kaa adhishthan do kaa hi astitv sweekaar kiya ja saktaa he. lock ke vipareet barkali pratyay ko vastu jagat kii pratilipi nahin maanate hai.
 niskriy pratyayon ke atirikt barkali ek kriyasheel padaarth arthath aatma ke astitv ko bhi sweekaar karte hai. aatma ke dwaara anubhav grahan kiye jate hai or vednaaon kii pratiti hoti he. aatma kaa vishesh prakaar se antarbodh praapt hota he.
 yadhyapi sansar kii vastuon kii bhanti ishwar ke astitv kaa anubhav nahin hota he tathaapi bishap hone ke naate barkali ishwar kii satta maanate hai. hamaare manas main pratyayon kaa ek vishesh kram se utpann hone kaa kaaran ishwar hi he. ishwar aatmrup he. vah hamaari aatma main pratyay utpann karata he. ishwar kii satta ko maanakar barkali ne apni darshanik paddati ko sarvahanvaad ke gadde main girane se bachaa liya he.
 
