 hymenoplasty yaa yonichhad punarnirmaan surgery, ek aisi shalya chikitsa prakiya he jisamen yonidwar kii jhilli kii shalya chikitsa dwaara phir se bahaali kii jaati he.purushon kii ruudhivaadee soch ke chalate phir se comarya ko jarurat maanane vaali ladkiyaan hymnoplasty kara rahi hai. cosmetic sarjan aisi surgery karte hai. is prakiya ke baad puri tarah se saamaanya hone main kam se kam chah saptaah kaa samay lagata he. 
 aamtaur par to ek rishta tut jane ko dhabba maanane vaali ladkiyaan iske liye doctoron ke paas aati hai. iske alaava rape kaa shikaar ho jane vaali yaa shaareerik shoshan kii chapet main aa jane vaali ladakiyon ke liye yah chikitsa sadame ko kuch kam kar sakati he. iske alaava durghatana main comarya kho dene vaali ladakiyon ke purush maansikta kaa muqabla karne main hymnoplasty madadgaar sabit hoti he.
 comarya bhang hone kaa kaaran chaahe koi bhi rahaa ho, lekin yah bhi ek bada kaaran he ki shaq or soch ke chalate kai rishte tuutate hai. ruudhivaadee maansikta ke chalate achche padhe-likhe ladke bhi ladakiyon ke vivaah purv sambandhon ko sweekaar nahin kar paa rahe hai. haalaanki comarya bhang hone se sharir par koi boylogical prabhaav nahin padataa, lekin yah purush maansikta ko jarur prabhavit karata he.
 aankadon ke hisaab se kareeb tees fisad ladkiyaan shaadi ke baad pehali raat ko blide nahin karti. iske peeche kai medical kaaran ho sakate hai, lekin saamaajik soch ek hi rahati he. in tees fisad maamalon main vaivaahik sambandh hameshaa khatre main pad jaataa he.
 mahilaon kaa ek aisa varg bhi he jo shaadi ke kai saal baad phir se hymnoplasty karwaakar apane jeevanasathi ko comarya kaa ahsaas dena chaahati hai. 
 ladke corporate main kaam karne vaali tej-tarraar or bindaas ladakiyon ko pasand karte hai. ve ladakiyon ke kai ladakon ke rishton ko lekar bhi saamaanya hi rahete hai, lekin jab shaadi kii baat aati he to ve yah bardaasht nahin kar pate ki jis ladki se ve shaadi karne ja rahe hai, uskaa kisi anya se vivaah-purv shaareerik sambandh rahaa ho. is soch se paidaa hone vaali sthiti se bachane ke liye ladakiyon ke paas is tarah kaa sargical vikalp maujuud he.
 kai maamalon main aisa bhi hota he ki pehali shaadi naakaam rahane yaa sagaai or shaadi ke bich kii avadhi main hi ladke or ladki ke bich sambandh ban jate hai, lekin dahej yaa anya kisi kaaran ke chalate rishta tut jaataa he. aise maamalon main maa-baap doosraa rishta tay karte samay pehle haadase ko puri tarah dabaa dena chaahate hai. iske liye bhi kai baar hymnoplasty karai ja rahi he. 
