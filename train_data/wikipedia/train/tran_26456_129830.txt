 prakram gati kaa suchak he. kisi bhi vastu kii aantarik banaavat main bhinnata aana parivartan he. jab ek avasthaa duusari avasthaa kii ore sunishchit rup se agrasar hoti he to us gati ko prakram kaha jaataa he. is arth main jeev kii amoeba se maanav tak aane vaali gati, bhuprastaran kii kriyaayein tathaa taral padaarth kaa vaashp main aana prakram ke suchak hai. prakram se aisi gati kaa bodh hota he jo kuch samay tak nirantarata liye rahe. saamaanya jagat main jad or chetan, padaarth or jeev main aane vaale aise parivartan prakram ke dyotak hai. is prakaar prakram shabd kaa prayog vyapak arth main hota he.
 prakram ke is mul granth ke upyog saamaajik jivan ke samajhane ke liye kiya gaya he. saamaajik shabd se us vyavhaar kaa bodh hota he jo ek se adhik jivit praaniyon ke parsparik sambandh ko vyakt kare, jiskaa arth nijee na hokar samuhik ho, jise kisi samooh dwaara manyata praapt ho or is rup main uski sarthakata bhi samuhik ho. ek samaaj main kai prakaar ke samooh ho sakate hai jo ek yaa anek dishaao main maanav vyavhaar ko prabhavit karen. is arth main saamaajik prakram vah prakriya he jiske dwaara saamaajik vyavastha athwa saamaajik kriya kii koi bhi ikai yaa samooh apni ek avasthaa se duusari avasthaa kii ore nishchit rup se kuch samay tak agrasar hone kii gati main ho.
 ek drushti se vishisht disha main hone vaale parivartan saamaajik vyavastha ke ek bhaag ke antargat dekhe ja sakate hai tathaa duusari se saamaajik vyavastha ke drushtikon se. pratham prakaar ke parivartan ke teen rup hai-
  aakaar ke aadhaar par sankhyatmak rup se paribhaashit - jansankhya kii vruddhi, ek sthaan par kuch vastuon kaa pehle se adhik sankhya main ekatra hona, jaise anaaj kii mandi main baiylgaadiyon yaa graahakon kaa din chadhane ke saath badhanaa, iske udhaaharan hai. maikaishwar ne iske vipareet disha main udhaaharan nahin die hai, kintu bazaar kaa shaam ko samaapt hona, bade nagar main din ke 8 se 10 baje ke bich bason yaa relon dwaara bahari bhaag se bhitari bhaagon main kai vyaktiyon kaa ekatra hona tathaa siankal main visarjeet hona aise hi udhaaharan hai. akaal tathaa mahamari ke failane se janahani bhi isi prakaar ke prakram ke dyotak hai.
  sanrachanaatmak tathaa kriyaatmak drushti se gun main hone vaali parivartan - kisi bhi saamaajik ikai main aantarik lakshanon kaa pradurbhaav hona yaa unka lupt hona is prakaar ke prakram ke dyotak hai. janatantr ke lakshanon kaa laghu rup se purnataa kii ore badhanaa aisa hi prakram he. ek chote kasbe kaa nagar ke rup main badhanaa, praathmik paathshaala kaa madhyamik tathaa ucch shikshanalay ke rup main sammukh aana, chote se puja sthal kaa mandir yaa devalayas kii avasthaa praapt karnaa vikaas ke udhaaharan hai. vikaas kii kriya se aashay un gunon kii abhivruddhi se he jo ek avasthaa main laghu rup se duusari avasthaa main vrihat tathaa adhik gunsampann sthiti ko praapt hue hai. yah vruddhi keval sankhya yaa aakaar kii nahin, varan aantarik gunon kii he. is bhanti kii vruddhi sanrachana main hoti he or kriyaaon main bhi. england main pradhanmantri or sansad ke gun rupi vruddhi main nirantarata dekhi gai he. is vikaas kii do dishaaen thim. inhen kisi bhi disha se dekha ja saktaa he. bharat main congress kaa udai or swatantraaa kii prapti ek ore tathaa british sarkaar kaa nirantar shaktiheen hona duusari ore isi rup se dekha ja saktaa he. jab tak saamaajik vikaas main nai aane vaali gun sambandhi avasthaa ko pehle aane vaali avasthaa se hey yaa shrey bataane kaa prayaas nahin kiya jaataa, tab tak saamaajik prakram vikaas va hraas kii sthiti spasht karte hai.
  nishchit maryaadaaon ke aadhaar par lakshyon kaa parivartan - jab ek avasthaa se duusari avasthaa kii ore janaa saamaajik rup se sweekrut vaa shrey mana jaae to us prakaar kaa prakram unnati yaa pragati kaa rup liye hota he or jab saamaajik manyataayen parivartan dwaara laai jane vaali disha ko hin drushti se dekhen to use patan yaa vilom hone kii prakriya kaha jayega. rus main samyawad kii ore badhaane vaale kadam pragatisheel maane jaayenge, america main rajkeey satta badhaane vaale kadam patan kii paribhaasha tak pahunch jaaenge, shudra varna ke vyaktiyon kaa brahman varna main khan-paan hona samaajawaadee kaarykram kii manyataon main pragati kaa dyotak he or paramparaagat vyavasthaaon ke anusaar ad:patan kaa lakshan. kuch vyavasthaayen es samay kii manyataon ke anusaar shreyaskar ho sakati hai or duusare samay main unhen tiraskaar kii drushti se dekha ja saktaa he. rome main glediator kii vyavastha, yaa pracheen kaal main das pratha kii avasthaa main hone vaale parivartanon ke aadhaar par bhavanaayen nihit thim. samaaj main vibhinn varg yaa samooh hote hai, unase manyataayen nirdhaarit hoti hai. ek samooh kii manyataayen kai baar sampurna samaaj ke anuroop hoti hai. kabhi-kabhi ve vipareet dishaao main bhi jaati hai or unheen ke anusaar vibhinn saamaajik parivartanon kaa moolyankan shrey vaa hey dishaao main kiya ja saktaa he. jab tak saamaajik manyataayen swayan na badal jaaen, ve parivartanon ko pragati yaa patan kii paribhaasha lambey samay tak detii rahati hai.
 duusare prakaar ke saamaajik prakram apane se baahar kintu kisi saamaanya vyavastha ke ang ke rup main santulan karne yaa badhane kii drushti se dekhe ja sakate hai. saamaajik parivartan chab ek sanstha ke lakshanon main aate hai to kai baar us sanstha kii sampurna saamaajik vyavastha yaa anya vibhaagon se bana hua sambandh badal jaataa he. pehle ke santulan ghat-bad jate hai or kisi bhi disha main prakram chaalu ho jate hai. pariwaron ke chote hone ke saath sanyukt parivaar ke hraas ke falswaroop vruddh vyaktiyon kaa parivaar yaa gram se sambandh badalata sa dikhaai pad rahaa he. samantshahi ke sadrudh sambandh ekaek us yug ke pramukh vyaktiyon ke liye ek nai samasya lekar aae hai. is bhaanti ke parivartanon ko samajhane kaa aadharbhoot tatv samaaj ke ek ang kii purvavastha ke santulan ko nai avasthaa kii samasyaon se tulana karne main he. is prakaar ke parivartan santulan badhaane yaa ghataane vaale ho sakate hai. santulan ek ang kaa anya angon se dekha ja saktaa he.
 do vyakti yaa samooh jab ek hi lakshya kii prapti ke liye sweekrut sadhano ke upyog dwaara praytn karte hai to yah kriya pratiyogita kehalaati he. isamen lakshya prapti ke saadhan saamaanya hote hai. kabhi-kabhi niyamavali tak prakashit ho jaati he. olympic khel tathaa khel kii vibhinn prakaar kii pratiyogitaayen isaki suchak hai. pariksha ke niyamon ke antargat pratham sthaan praapt karnaa doosraa udhaaharan he. jab niyamo ko bhang kar, yaa unki avhelnaa kar lakshya prapti ke liye vipakshi ko niyamon se pare haani pahunchaakar prayaas kiye jaaen to ve sangharsh kehalaayenge. raajnneetik dalon main pratiyogita mul niyamon ko sadrudh banaati hai; unamem hone vaale sangharsh niyamon ko hi ksheen banaate hai or is prakaar avyavashtha failaate hai. kabhi-kabhi chote sangharsh badi ekta kaa sarjan karte hai. bahari akraman ke samay bhitari sanghathan kai baar ek ho jate hai, kabhi-kabhi aisa kuvyavastha jad pakad leti he ki use saadhaaran se pare dhang se bhi nahin hataaya ja saktaa. yah aavashyak nahin ki sangharsh kaa fal sadaa samaaj ke ahit main ho, kintu us prakram main niyamon ke atirikt hone vaale prabhavatmak kadam avashya uth jate hai.
 ek samaaj yaa samskruti kaa duusare samaaj yaa samskruti se jab muqabla hota he to kai baar ek ke tatv duusare main tathaa duusare ke pehle main aane lagate hai. samskruti ke tatwon kaa is bhanti kaa grahan adhiktar simit evam chune hue sthalon par hi hota he. naashte main angrejon se chaay grahan kar lee gai par makkhan nahin; ghadiyon kaa upyog badha par samay par kaam karne kii aadat utani vyapak nahin hui; kursiyon par palathi maar kar baithna tathaa naukari dilaane main jati ko yaad karnaa isi prakaar ke parivartan hai. dar samaaj main vastuon ke upyog ke saath kuch niyam or pratibandh hai, kuch manyataayen tathaa vidhiyaan hai or unki kuch upadeyata he. ek vastu kaa jo sthaan ek samaaj me he, uskaa vahi sthaan in sabhi binduon par duusare samaaj main ho jaae yah aavashyak nahin. bharat main motor or telephone kaa upyog sammaan vruddhi ke maapak ke rup main he, jabaki america main vah keval suvidha maatr kaa; kuch deshon main parmaanu bam raksha kaa aadhaar he, kuch main pratishtha kaa. is bhanti samskruti kaa prasar samaaj kii aavashyaktaaon, manyataon tathaa saamaajik sanrachana dwaara prabhavit ho jaataa he. is prakriya main nai vyavasthaaon evam vastuon ke kuch hi lakshan grahan kiye jate hai. ise angreji main eklchareshan kaha gaya he. culture main jab kisi nai vastu kaa aanshik samavesh kiya jaataa he to us ansh grahan ko is shabd se vyakt kiya gaya he.
 jab kisi samskruti ke tatv ko purnroopen nai samskruti main samavisht kar liya jaae tab us prakriya ko acemilation kaha jaataa he. is shabd kaa bodh he ki grahan kiye gaye lakshan yaa vastu ko is rup main samskruti kaa bhaag bana liya he, maano uskaa udgam kabhi videshi rahaa hi na ho. aaj ke rup main vah samskruti kaa itnaa abhinn ang ban gaya he ki uske aagaman kaa strot dekhne kii aavashyaktaa kaa maan tak nahin ho saktaa. hindi kaa khadi boli kaa swaroop hindi bhashi pradesh main aaj utana hi swaabhaavik he jitna unke liye aalu kaa upyog yaa tambaakoo kaa prachlan. bharat main shaq, hun or sithian tatwon kaa itnaa samavesh ho chukaa he ki unka pruthak astitv dekhnaa hi maano nirarthak ho gaya he. ek bhashaa main anya bhashaaon ke shabd isi rup main apana sthaan bana lete hai, jaise pandit kaa angreji main yaa rail motor kaa hindi main samavesh ho gaya he. bahari vyavastha se praapt tatv jab abhinn rup se aantarik vyavastha kaa bhaag ban jaataa he tab us prakram ko aatmikaran kaha jaataa he.
 ek hi samaaj ke vibhinn bhaag jab ek-duusare kaa samarthan karte hue saamaajik vyavastha ko akhand banaae rakhane main yogadan karte rahete hai to us prakram ko integration kaha jaataa he. is prakaar ke samaaj kii thos rachana kai baar samaaj ko balvan banaate hue nae vichaaron se viheen bana detii he. nity nae parivartanon ke bich ekmaatr thos vyavasta swayan main santulan kho baithti he. at: apekshit he ki jivit saamaajik vyavastha apane andar un prakriyaaon ko bhi protsaahan he, jinase nai avasthaaon ke liye nae santulan ban saken; is drushti se purna sangathit samaaj swayan main kamajori liye hota he. gatisheel samaaj main kuch asantulan aavashyak he kintu mukhya baat dekhne kii yah he ki usamen nity nae santulan tathaa samasya samaadhaan ke prakram kis swasthyaprad dhang se chalate hai. prayek samaaj main sahyog evam sangharsh kii prakriyaayein sadaa chalate hai. prayek samaaj main sahyog evam sangharsh kii prakriyaayein sadaa chalati rahati hai or unke bich vyavastha banaae rakhana har samaaj ke bane rahane ke liye aisi samasya he jiske samaadhaan kaa praytn karte rahanaa aavashyak he.
