 jeevashmiki yaa jeevashm vigyaan yaa palantology, bhoumiki kii vah shakha he jiskaa sambandh bhoumikeey yugon ke un praaniyon or padpon ke avasheshon se he jo ab bhuparpati ke shailon main hi paae jate hai.
 jeevashmiki kii paribhaasha dete hue tweb hofel or aak ne likhaa he : jeevashmiki vah vigyaan he, jo aadim paudhen tathaa jantuon ke ashmibhoot avasheshon dwaara prakat bhootkaaleen bhugarbhik yugon ke jeevanaki vyakhya karata he. is prakaar yah spasht he ki jeevashm vigyaan adikalin jeevajantuon kaa, une ashmibhoot avasheshon ke aadhaar par adhyayan karata he. jeevashm shabd se hi yah ingit hota he ki jeev + ashm kaa adhyayan he. angreji kaa Palaentology shabd bhi Palaios = pracheen + Onto = jeev ke adhyayan kaa nirdesh karata he.
 jeevashm vigyaan kaa adhyayan jeevigyaan kii nai shakha he or iskaa vikaas gat 200 varshon se hi adhik hua he. 
 vigyaan kii is shakha ke vikaas ke bahut pehle se adimanav kii jaankaree main yah tha ki kuch prakaar ke shailon main ek vicitra prakaar ke avshesh paae jate hai jo samudri jeevon ke anuroop hote hai. gyaan ke abhaav main usne pehle-pahal in avasheshon ko jaivik utpatti kaa na samajhakar, prakruti ke vinod kii saamagree samaj rakhaa tha, jo prithvi ke andar kisi shakti ke kaaran ban gaye. parantu shanai:-shanai: gyaan kii vruddhi ke saath saath manushya ko is disha main bhi apane vichaaron ko badalanaa padaa or usne yah pataa laga liya ki shailon main paae janevaale avasheshon ke praani kisi na kisi samay main jeevat jeev the or vah sthaan jahaan par ham aaj in jeevashmon ko pate hai bhoumikeey yugon main samudr ke garbh main tha.
 san 1820 tak keval 127 ashmibhoot vanaspatiyon tathaa 2,100 jantuon kaa hi pataa chalaa tha, jo 1840 tak badhkar kramash: 2,050 tathaa 24,300 kii sankhya tak pahunch gaya. tab se ab tak in sankhyaon main abhootpurv vruddhi hui he. maanav kshamta ke adheen yah sambhav nahin he ki sansar ke jine bhi jeevashmon ke strot hai, un sabaki khojbin kar lee jaae. duusare, prithvi par jeevon kii utpatti arabon varsh purv se hi hoti ai he. tisare, sansar kii bhugolic akruti jaisi aaj drushtigochar hoti he, waisi un dinon nahin thi. jeev jantu ek sthaan se duusare sthaan par chale jaaya karte the. at: hamen unke ashmibhoot namoonon se jo gyaan praapt hota yaa ho saktaa he, vah vicchhinn hi he, yaa hoga. ant main yah kabhi sambhav nahin he ki jitne bhi jeevajantu itihaas ke us andhkaar yug main upasthit the, un sabakaa ashmikaran ho hi gaya ho. ashmikaran kii kuch dashaayen hoti hai, jinke kaaran jeevajantu ke mrit shariron kaa ashmikaran ho jaataa he. sabhi jeevon kaa ashmikaran na to aavyashyak hi he, na hi sambhav he. is kaaran bhi aadi jeevon ke jivan kaa shrunkhalabaddh itihaas likhnaa duruh kaary he.
 ab tak jitne bhi jeevashmiya pramaan hamen praapt ho chuke hai, unke aadhaar par jeevon ke kramik vikaas par acha khaasaa prakaash padataa he. jeevashmon ke adhyayan se hamen un jeevon kaa pataa chalata he jo ab yaa to lupt ho gaye hai, yaa unka vartmaan swaroop paryaapt parivartit ho gaya he. jeevashm pracheen jeevon ke ve avshesh hai, jo shilakhandon yaa anya sthanon par pathar jaise ho gaye hai. jeevon ke kuch aise bhi avshesh praapt hue hai, jo prastirbhoot na hokar apane mul rup main hi hai. himsagariya kshetron main praapt maimathon tathaa anya jantuon ke mrit sharir rus tathaa england or america ke sangrahalayon main surakshit hai.
 jeevashm bhi, aadhunik jeevon kii akruti se, newnaadhik rup main, milte-julate hai. jeevashm keval avsaadee shilakhandon main hi mila karte hai. anek prakaar ke jeevajantuon kii anek paristhitiyon main mrityu ke uparaant unke shavon par jo avsaad jamaa haate hate hai, kalantar main ve hi jeevashm ban jaaya karte hai. kuch jeevashm to itane purna hai ki unki anvikshikeey pariksha karne par jeevon kii koshika tak kii rachanaayen spasht dikh padati hai. jeevon ke ashmibhoot pramaan apane jivit sharir ke rup main hi mil jaaen, yah aavashyak nahin he. unke shavon main sadandh, oxikaran, hinsak jeevon dwaara vikrut kar dene, sheet, varsha, dhoop aadi ke kaaran vikaar utpann ho jaataa he. kuch jantu, jinke sharir calcium carbonate, silica aadi jaise acarbonic padaarthon dwaara bane hote hai, unpar vikaar kaa prabhaav apekshaakrit kam padataa he. aise jeevon ke jeevashm bahut kam sankhya main uplabdh hai. jo uplabdh hai bhi ve aadhunik jivit jeevon se tulana karne ke liye apurna hai.
 jeevon kii ek anya visheshta yah bhi he ki ek prakaar ke jeevashm kuch vishesh prakaar ke shilakhandon main hi milte hai. in shilakhandon se jeevashmon ke purna jivan ke parivesh kaa gyaan ho jaataa he. jeevashmon se yah bhi maaloom hota he ki jeev kaise sthaan par rahaa karata tha or kya khaataa-peetaa tha. inase tatkaaleen bhugolic paristhitiyon par bhi prakaash padataa he.
 him kshetron main paae gaye jeevashm athwa sampurna jeevasharir jeevashm vaigyanikon ke liye vardaan siddh hue hai. visheshat: siberia ke sudur uttar dhruvasagariya kshetra main lagbhag sampurna jeev jyon ke tyon praapt hue hai. inase sudur ateet ke jeevon par acha khaasaa prakaash padataa he. saadhaaran rup se jantuon ke sharir ke kade bhaag-haddiyaan, daant, khol aadi-prastareekrut ho jate hai. lal ne italy ke pampiai nagar ko 'jeevashmanagar' kii sangya dete hue batalaaya ki isvi san 79 main visuvius jwalamukhi ke udgaar ke falswaroop is sundar nagar main kam se kam 2,000 vyaktiyon kii jaane gayi. jwalamukhi kii dadhakati aag, tapt raakh aadi ne sampurna nagar ko kai foot moti part se dhank diya. ant main parvat ke bade-bade jalte tukdon ne gharon kii khidkiyaan tathaa daravaajon ke bheetar ghuskar unke bheetar mrit manushyon evam pashupakshiyon ko ghar main hi dafan kar diya. jhraresearch swaan lal : argainik revolution, macmilan kan. toronto, 1929t.
 kabhi-kabhi ashmibhoot jantuon kii khokhli asthiyon, jaise kapaal, haath pair kii haddiyon, kholon aadi ke bheetar kii vasa yaa majja nasht ho jaati he or usamen duusare padaarthon ke avsaad bhar jate hai. kalantar main ye itane kathor ho jate hai ki yadi upree khol ko tod diya jaae to bheetar ek murti jaisi pratikruti jaati he. isi prakaar daldalon, geeli mittayon or bhoomi par pade pashupakshiyon ke padchihn bhi ashmibhoot ho gaye hai. in padchihnon se jantuon ke pairon ke talvon kii rachanakriti evam aakaar kaa hi gyaan nahin hota varan unke avaagaman ke maarg kaa bhi nirdesh hota he. kuch jantuon kii vishtha bhi ashmibhoot rup main praapt hoti hai. inke rasinic adhyayan se un jantuon ke aahaar kaa gyaan hota he. kuch samudri machhliyon tathaa anya jantuon kii annanali main duusari choti machhliyaan yaa keede makode, pashupakshi, adhpake maance aadi bhi paae gaye hai.
 in jeevashmon ko ateet kii thati samajhnaa chahie kyonki inase prithvi ke lakhon karodon varsh purv kii avasthaa ke pramaan milte hai. shailastaron ke abhinirdhaaran tathaa in staron ke varshakram ko nishchit karne main jeevashmon se bahat sahaayta milti he. inaki kuch pramukh upyogitaayen nimnlikhit hai :
  kalanukramik -jeevashmon main utkeern athwa sampurna yaa apurna rup main praapt pramaanon ke aadhaar par pracheen bhugarbhik avasthaa kaa pataa chalata he. kisi bhugarbhik kalvishesh kaa nirdhaaran karne main jeevashmon se bahut sahaayta milti he. stareey sthiti athwa staran vinyas kaa jeevashmon se avichhinn sambandh mana gaya he.
 prithvi par jo bhautik-rasinic parivartan pehle ho chuke hai, lagbhag vaise hi parivartan aaj bhi ho rahe hai. kintu, jeevon kaa vikaas kramik rup se hota rahaa he. unka jo swaroop pehle tha, usamen mahaan, antar pad gaya he. khanij padaarthon kii prakruti purvawat hoti hui bhi carbonic padaarthon kii prakruti parivartansheel rahi he. at: khanij padarthyukt shailakhandon se unki pracheenta kaa nirdhaaran kathin hota he. kintu unke bich praapt jeevashmon ke avsaadon kaa adhyayan karne par yah kaary saral ho jaataa he. kuch jeevashmon ko nirdeshak jeevashm kii sangya is aadhaar par de di gai he ki unase yah siddh ho jaataa he ki amuk jantu yaa vanaspati amuk bhugarbhik kaal main hi utpann hue yaa ho sakate hai.
  aadim parivesh -jeevon ke jivan ke liye, chaahe ve vanaspatiyaan ho, chaahe jaanavar, vishesh prakaar ke bhugolic vaataavaran hi upyukt hote hai. duusare shabdon main kah sakate hai ki vishesh vaataavaran main vishesh prakaar ke jeev jantu jivit rahete hai. jeevashmon se pataa chalata he ki tatkaaleen jeev jantuon ke jeevanyaapan ke liye kis prakaar kaa bhugolic vaataavaran tha. in jeevajantuon kii mrityu kis prakaar hui athwa kis sthaan par kis avasthaa main hui thi, isaki bhi ek jhalak jeevashm de dete hai. iske saath hi pracheen bhoomi, sagar, jalashay aadi kii seemaa tathaa vistaar, jantuon or pakshiyon ke parvrajan aadi par bhi jeevashm prachur prakaash daalate hai. inhen jeevashmon ke adhyayan kaa parinaam yah hua ki ki pracheenkaaleen bhaugalik maanchitron kii rachana saral evam sulabh ho sakati he. jeevashmon dwaara prakat bhugolic parivesh ke adhyayan ke liye ab ek naveen vigyaan kaa janm ho chukaa he, jise purabhugol kehete hai.
  puraparisthitiki -sajiv praaniyon ko jivit rahane ke liye vividh prakaar ke pariveshon kii aavashyaktaa padati he. kuch jeev anya jeevon ke sharir ke upar yaa bheetar rahakar jeevanyaapan karte hai; inhen paraseete yaa parashrayi kehete hai. kuch jeev anya jeevon ke nikat sampark main yaa unase sanlagn rahakar apana jivan nirvaah karte hai. jeevashmon dwaara jeev jantuon ke is ant:sambandh kaa gyaan hamen sahaj hi ho jaataa he.
  jeevon kaa udvivikas -charles darwin ke jeevon ke udvivikas sambandhi siddhant kii pushti ke liye jin pusht pramaanon yaa tarkon ko unke samarthak upasthit kiya karte hai, unamem 'jeevashmiya pramaan' bhi ek he. prayek jeevashm apane aap main jeevvishesh kii apni satta kaa swayan pramaan he. inke adhyayan se inke kramik vikaas par prachur prakaash padataa he. jeevashmon ke adhyayan se gyaat hota he ki pracheen kaal main ek aisa bhi samay tha, jab dinasur daityakaar jantuon se prithvi aakraant thi, athwa seelakanthas machhliyon ke jivit avshesh ab sambhavat: samaapt ho chale hai. isi prakaar, udvivikas sambandhi anya anek samasyaon kaa samaadhaan jeevashm karte rahe hai.
 jeevashm vigyaan kai shakhaon main vibhakt kiya gaya he. suvidha kii drushti se ab yah niyam sa ban gaya he ki jab ham 'jeevashmiki' shabd kaa upyog karte hai tab hamaara abhipraay keval aksheruki jeevon ke jeevashmon ke adhyayan se hota he.
 jeevashmiki kii jis shakha ke antargat kasheruk jeevashmon kaa adhyayan kiya jaataa he use kasheruki jeevashm vigyaan kehete hai.
 padap jeevashmon kaa adhyayan ek bhinn shakha ke antargat kiya jaataa he jise padpashm vigyaan kehete hai.
 aadhunik samay main jeevashmiki kii kuch anya pramukh shakhaon kaa bhi vikaas hua he, jinke adhyayan kaa kshetra kramash: ati laghu jeev or jeevashm maanav hai.
 jeevashmiki kaa kshetra bada vyapak he or uski seemaa nishchit rup se nirdhaarit nahin kii ja sakati. yadi saidhantik drushti se dekha jaae, to jeevashmiki kaa abhyuday prithvi par jeev ke pradurbhaav ke saath saath prarambh ho jaataa he, parantu bhoumikeey aadhaar par keval itnaa hi kaha saktaa he ki prithvi par sampurna jeev ke itihaas ke aadhe, yaa usase bhi kam ke, jeevon ke abhilekh hamen milte hai. jeevashm vaigyanik anveshanon kaa prarambhkaal aise pracheenatam prapya jeevashmon se kiya ja saktaa he jinke jaivik gun jaivikeey aadhaar par batalaaye ja sakate hai.
 jeevashmiki kaa bhoumiki, visheshkar starit-shail-bhoumiki, se ati ghanishtha sambandh he. ateet kaal ke jeevon ke avshesh starit shailon main paae jate hai. in shailon ke nirmaan ke vishay main or unka anukram sthapit karne main unamem paae janevaale jeevashm bahut sahaayak siddh hue hai. vastav main bina jeevashmon ke starit-shail-bhoumiki, ek prakaar se, vyaavhaarik jeevashmiki he.
 jeevashmiki kaa jaiviki ke saath ghanishtha sambandh he. jaiviki ke antargat vartmaan jivit praaniyon or padpon kaa adhyayan kiya jaataa he, jab ki jeevashmiki main bhoumikeey yugon ke un jeevon or padpon kaa adhyayan kiya jaataa he jo kabhi jivit the or ab jeevashm ke rup main hi prapya hai. lekin jeevashmiki ko jaiviki kii ek shakha nahin mana ja saktaa he, kyonki jeevashmiki ke adhyayan kii saamagree or uske sangrah kaa dhang jaiviki ke adhyayan kii saamagree or uske sangrah ke dhang se sarvatha bhinn hai.
 yah nishchit karnaa ki kis sthaan par jeevashmiki ko jaiviki se pruthak kiya ja saktaa he, praaia: asambhav sa he. parantu mote taur se jeevashm kaa ant or jaiviki kaa prarambh atyant-nutan yug or aadhunik yug ke sandhisthan se le sakate hai. is prakaar se anishchit or sandigdh cambrian-purv mahakalp praani evam padapjaat tathaa vartmaan kaal ke nishchit tathaa anek prakaar ke jeevon or padpon ke bich main anek tathaa vibhinn prakaar ke jeev avshesh milte hai, jo jeev par prakaash daalate hai. bhuparpati ke avsaadee shailon main milanevaale ye jeevashm hi, jeevashmiki ke adhyayan ke aadhaar hai.
 jeevigyaani jeevashmiki main isliye atyadhik abhiruchi rakhte hai ki iskaa jeevvikas jaise vishay se nikat sambandh he. praaniyon or padpon kii jatiyon kaa itihaas athwa jativrutt, starit shailon ke anukramit staron se praapt kiye jeevashmon ke adhyayan ke aadhaar par adhik vishwaspurvak anurekhit kiya ja saktaa he. parantu jeevon ke apurna abhilekh ke kaaran unke jativrutt ke anurekhan main atyadhik baadha padati he, kyonki bhoumikeey yugon main paae janevaale praaniyon or padpon main se kuch hi or unamem se adhikansh apurna dasha main, in shailon main parilakshith paae jate hai. abhilekh kii is apurnataa ke baavjood anek jeevavarg main, jab unka anurekhan shailon ke ek str se duusare str main kiya jaataa he tab, shanai: shanai: parivartan hone lagate hai. jab jeevashmon ke praturup vibhinn anukramit staron se ekatrit kiye jate hai, tab pratyaksh rup se do bhinn dikhaai padanevaali jatiyaan bich ke jeevashmon dwaara sambandhit dikhaai padati hai or nimnatam str main pai janevaali jati se lekar ucchtam str main milanevaali jati tak ke bichwaale staron ke jeevashmon ke jeevon main hue parivartanon ko dekha ja saktaa he.
 jeevashmon se jativrutt kaa pataa lagane ke liye, stareey reeti ke atirikt sharir tathaa vyativrutt kii tulanaatmak ritiyon kaa bhi prayog kiya ja saktaa he. at: jeevashmiki is dharna kii pushti karata he ki jeevvikas shanai: shanai: tathaa kramash: honevaale parivartanon ke parinamswaroop hua. is baat ke bataane kaa bhi pramaan he ki jeev vikaas niyatvikasiya tha. kehane kaa taatpary yah he ki kuch jeevon ke varg main jeevvikasiya parivartan yug ugantar tak kisi nishchit disha main hue or iske atirikt aise sambhddha varg jo ek hi paitruk utpatti ke hai, ek duusare se tathaa bahya dashaon se bina prabhavit hue, apane vikaas main samaan avasthaaon athwa usase milti julati avasthaaon main se gujarey, jisase yah prakat ho jaataa he ki jeevon ke vibhinn virgon main vikaas kii disha, sarsaadhaaran purvaj se paitruk gunon dwaara nishchit ho jaati he.
 jivit padpon or praaniyon kaa eckoshika andey se le karke antim dasha tak vikaas kii sampurna avasthaaon kaa anurekhan karnaa, bhraumiki or jeevaritti ke antargat aata he. kisi varg ke padpon or praaniyon kii jatiyon kaa vikaas, kam se kam apni praarambhik avasthaaon main lagbhag samaan hota he or ek varg ke antargat aanevaale sampurna bhrunon main, kisi ek avasthaa tak ek duusare main itani sadrishyata hoti he ve pruthak nahin kiye ja sakate. is tathy ne un aakaaron main atyadhik bandhutav pragat kiya he, jo praudhavastha main ek duusare se atyadhik bhinn hote hai. is baat kii vaastaviktaa kasherukiyon main dekhne ko milti he, jinke bhrun praarambhik avasthaaon main ati kathinaayee ke saath ek duusare se alag kiye ja sakate hai or jo bahut dhire dhire apane varg athwa gana kii lakshanik akritiyon ko dhaaran kar lete hai.
 in bhruneey anveshanon ke parinaamon kaa jeevashmiki ke saath vishesh sambandh he. aise anek jeevashm jaankaree main hai jo apane main apane se sambandhit aadhunik jeevon kii tulana main bhruneey, athwa kam se kam dimbhiy, athwa kishoravasa ke lakshan dikhaate hai. isprakaar ke aadim awa bhruneey prakaaron ke udhaaharan kasherukon main vishesh karke dekhne ko milte hai, kyonki inamen kankal jivan ke ati praarambhik kaal hi main ashmibhoot ho jate hai. at: aadhunik jeevon kii apraudh avasthaaon kii tulana sidhe praudh jeevashm se kii ja sakati he.
 jeevashmon ko nishchit naam dena jeevashm vigyaani ke liye isliye mahatv kaa he ki jeevashmon main vah adhik yatharth vibhed kar sake. jeevashmon kaa namakaran saamanyat: unheen siddhanton par aadhaarit he jinpar praaniyon kaa. pranijagat anek sanghon main vibhakt he or prayek sangh anek virgon, ganon, kulon, vanshon or jatiyon main vibhakt he.
 jeevashmon ke kai prakaar ke praroop hote hai. yadi anveshak kisi jati ke jeevashm ke ek praturup ke aadhaar par us sampurna jati kaa varnan karata he, to vah jeevashm praturup us jati kaa naam praroop kehalaata he.
 yadi kisi ek ke namprarup kaa nishchay karne main anveshak anya jeevashm namoonon kii sahaayta letaa he, to in atirikt namoonon ko paratip kehete hai.
 yadi anveshak bina namprarup kaa nishchay kiye hi kai anya jeevashm namoonon kii sahaayta letaa he, to in jeevashm namoonon ko sahpraroop kehete hai.
 yadi kisi jati ke jeevashm kaa sahpraroop us jati ke praarambhik varnan ke pashchaat kii us jati kaa praaroop chun jaataa he, to vah jeevashm praroop lactotip kehalaata he.
 jis prakaar ek jati ke varnan ke liye jeevashm namoonay hote hai usee prakaar ek vansh ke varnan ke liye praroop jati athwa samajini jeevashm hote hai.
 yadi koi anveshak kisi ek nae vansh kaa varnan kisi ek vishesh jati ke aadhaar par karata he, to vah jati us vansh ke liye jenoholotip ho jaati he.
 yadi anveshak nae vansh ke varnan main aisi jatiyon kii suchi de detaa he jinako vah yah samajhataa he ki ve nae vansh ke antargat aate hai, to in sab jatiyon ko jenocentip kehete hai.
 bahut se jenocentipon main se baad main aadi anveshak dwaara athwa baad main kisi anya anveshak dwaara ek jenolectotip chhaanta ja saktaa he.
 bhoumikeey kaal paanch brihat bhaagon main banta hua he. ye kramash: nimnlikhit hai-
 inamen orkiyozoik mahakalp sabase pracheen he. bhoumikeey kaal ke in paanch mahakalpon main vibhaajan mukhyat: in mahakalpon main milanevaale praaniyon or padpon ke jeevashmon par hi aadhaarit he. inamen se orkiyozoik mahakalp jeevashoonya tha. is mahakalp main na kisi prakaar ke jeevajantu or na paudhe hi the. at: is kaal ke shailon main hamako kisi bhi prakaar ke jeevashm nahin milte hai. pragjeev mahakalp main protozoa jaise ati saadhaaran prakaar ke jeevajantu astitv main aae. parantu in saadhaaran jeevon main kisi bhi prakaar ke kade bhaag ke abhaav ke kaaran ve shailon main parirakshit na ho sake. at: pragjeev mahakalp ke shailon main bhi jeevashm nahin milte. anya teenon mahakalp, arthath purajivi mahakalp madhyajivi mahakalp or nutanjivi mahakalp jeevashmamay hai. in mahakalpon ke antargat aanevaale jitne bhi chote se lekar bade tak vibhaajan hai ve sab purnat: us kaal main paae janevaale jeevon ke jeevashm par hi aadhaarit hai. at: ham dekhte hai ki starit shailavigyaani kaa kaam bina jeevashm vigyaan kii sahaayta ke nahin chal saktaa. yahi kaaran he ki jeevashm vigyaan starit shailavigyaan kaa merudand kehalaata he.
 mote taur par jeevashm vigyaan ke adhaar par nimnlikhi chaar mukhya praani tathaa padap jaateey mahakalp sthapit kiye ja sakate hai :
  purv purajivi mahakalp - iske antargat cambrian, ordovishan or silyurian kalp aate hai.
  uttar purajivi mahakalp - iske antargat deoni, carboni or parmian kalp aaten hai.
  madhyajivi mahakalp
  nutanjeev mahakalp - abhinav kaal bhi iske antargat he.
 praaia: sab pramukh aksheruki praaniyon ke pratinidhi jeevashm cambrin staron main paae jate hai or unamem se trilobite jaise kuch praani adicrambrian kaal main hi apekshaya adhik viksit ho chuke the. at: yah dhaaran ki cambrian staron main paae janevaale sab virgon ke purvaj cambrian purv kaal main paae jate the, bilkul uchit he, yadhyapi unke avshesh cambrian purv shailon main nahin milte. yah kalpana kii ja sakati he ki cambrionpurv samudron main sab prakaar ke praani rahete the, parantu ve sab komalangi purvaj the, jinhone apane astitv ke vishay main kisi bhi prakaar ke chihr nahin chhoden hai. chunki sab prakaar ke praani pratyaksh athwa apratyaksh rup se paudhon par nirbhar rahete hai or paudhon main hi keval acarbonic khaadya padaarth ke paripachan kii shakti hoti he, at: yah bhi dharna uchit prathit hoti he ki cambrian purv kaal main paudhe astitv main the. parantu yah aashcharya kii baat he ki paudhon ke avshesh purajivi mahakalp ke staron main nahin paae gaye hai.
 purvapurajivi mahakalp ke pranijagat ke mukhya lakshanon kaa sankshipt varnan is prakaar he :
 yah matsay or parnang samaan sthal padpon kaa, jinhen terridosperms kehete hai, yug tha. inke saath goniotites, spiriferid bahupad or ryugos pravaal paae jate the.
 madhyajivi mahakalp sarisrupon or amonites kaa kalp kehalaata he. inke saath belemnoities brackeopoda main rinkonilids or pravaalon kii bhi pradhanta thi.
 yah kalp staniyon, pakshiyon, foraminipheron or aavrutabiji padpon kaa kaal tha. praani or padpon ke aadhaar par ham nutanjeev mahakalp ko aadhunik samay se pruthak nahin rakh sakate.
 sampurna shailon ke anukram kaa kram bhalee bhanti nishchay ho jane or unamem paae janevaale jeevashmon kii pahchaan ho jane ke uparaant yah pataa chalaa ki jeevon ke vikaas main shanai:-shanai: pragati hui. ati saadhaaran prakaar ke jeev sabase pehle prakat hue, jo sabase pracheen avsaadee shailon main paae jate hai or inke uparaant jatiltar jeev kramash: taruntar shailon main aate gaye. is prakaar sampurna aksheruki sanghon ke pratinidhi, jo jeevashm rup main parirakshan yogya hai, cambrian shailon main milte hai, parantu prayek sangh ke antargat paae janevaale jeev apni rachana main praaia: samaan the or bahut kam parivartan dikhaate the. aakaareeya aadhaar par ham unhen alpaviksit vansh kah sakate hai, parantu baad ke yugon main paae janevaale sanghon me se prayek sangh main milanevaale jeevon kii rachana adhik bhinn thi or is tathy kii pushti kisi seemaa tak vanshon kii sankhya main vruddhi se ho jaati he. kasherukiyon main rachana ke aadhaar par aadim varg samajha janevaala cychlosotomata varg he, jiskaa sabase pehle pradurbhaav hua or jiske uparaant kramash: matsay, ubhaychar, sarisrup, pakshi or stani aae or ye varg usee kram se prakat hote gaye jaisaa unki rachana se aashaa kii jaati thi. at: is prakaar se bhoumikeey yugon main jeevon kii prapti kaa kram jeevvikas ke siddhant kii sachai pratipaadit karata he, kyonki jitne pracheenatar shail hote hai utane hi saral unke hi saral unke jeev avshesh hote hai or jaise jaise bhoumikeey kaalsarini ke anusaar nikatatam shailon kaa adhyayan kiya jaataa he vaise vaise jatil jeev avshesh paae jate hai.
 jeevvikasiya siddhant kaa pratipaadan karne ke liye ghode ke vikaas kaa adhyayan acha udhaaharan he. vah sampurna saamagree jis par ghode ke vikaas kaa itihaas aadhaarit he, uttari america ke tritiyak shailon se praapt kii gai he. iske vikaas kii mukhya dishaaen ye hai :
  aakaar main vruddhi, gati main vruddhi, sir or greeva main vruddhi.
 ghode kaa sabase pracheenatam jeevashm iohipus he, jo nimna iosin shailon main paaya gaya he or jo aakar main billi se lekar lomadee ke baraabar tha. madhya iosin kaa ghoda orohipus ke naam se janaa jaataa he, jo aakaar main iohipus se kuch hi bada tha. uttar iosin kaa ghoda apihipus kehalaata he, jiske vishay main puri jaankaree nahin he. mesohipus ke naam se prachlit ghoda, nimnatar or madhya oligosin shailon main miltaa he. yah aakaar main bhed ke baraabar, yaa usase kuch chota, tha. myohipus, jo uttar oligosin or nimnatar myosin yug main paaya jaataa tha, bhed se kuch hi bade aakaar kaa tha. parahipas nimna myosin yug main ati prachur tha. madhya myosin kaa ghoda, mericups kehalaata tha. jo parahipas hi ke samaan tha. plyosin yug kaa ghoda, plyohipus aakaar main gadhe ke baraabar tha, par tritiyak yug main milanevaala ghada vartmaan kaal main paae janevaale ghode ke baraabar tha. is prakaar ham dekhte hai ki ghode ke aakar main dhire-dhire vruddhi hui.
 isi prakaar ghode kii bahu or padon kii aantarik rachana main parivartan se uski gati main vruddhi hui. is parivartan kaa mukhya lakshan parshv bhaagon kaa hraas or madhya athwa aksheeya bhaag kaa vistaar or vardhan tha, jisase vah daudte samay dridhtaa ke saath bojha sambhaal sake. isi prakaar kalai ke bich kii haddi ko chhodkar anya sabakaa hraas ho gaya, jisase kalai drudh ho gai. isi prakaar tisare angul kii vruddhi hui, aas paas ke anya angul lupt ho gaye or ant main keval vahi rah gaya.
 isi prakaar sir or greeva main dhire dhire vruddhi hui, jisase ghoda sugamawa se char sake.
