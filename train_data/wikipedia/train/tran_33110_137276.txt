 dina wadiya, mohammad ali jinna kii beti or ekmaatr santaan thim. unki maan ratanbai petit mumbai ke do sambhrant pariwaron kii sadasya thim. 1938 main unhone naveel wadiya se vivaah kiya kintu vivaah adhik din nahin chalaa or sheeghra donon main sambandh viched ho gaya. jab 1947 main bharat kaa vibhaajan hua to dina ne bharat kaa naagarik bananaa sweekaar kiya. yah jaanakar logon ko hairaani hoti he ki jiske pita pakistan ke sansthaapak rahe, unki beti ne aakhir kyon bharat main rahane kaa faisla kiya.
 dina kaa janm 15 agast 1919 ko landan main hua tha. 1929 main gambhir beemaari ke baad jinna kii patni kii mrityu ho gai, jiske baad jinna bahut dukhi rahane lage. aise main unhen apni bahan fatima jinna kaa sahyog mila. fatima ne hi jinna kii beti kaa paalan poshan kiya.
 jinna se dina ke sambandh us samay kharaab ho gaye jab unhen 17 saal kii umr main ek bhartiya parsi nevilly wadiya se pyaar ho gaya. yah jinna ko bilkul bardaasht nahin hua kintu dina ne nevilly wadiya kaa saath chunaa. jinna ko unke parsi hone se dikkat thi, jabaki unki patni or dina kii maa rati ek parsi thim or khule vichaaron vaali thim.
 bharat vibhaajan ke baad dina apane parivaar ke saath bharat main hi rah gayi, jabaki jinna pakistan chale gaye. dina or nevilly wadiya donon mumbai main rahete the. baad main unka bhi talaak ho gaya. 1948 main jinna kii mrityu ke baad dina pehali baar pakistan gayi or uske baad 2004 main bhi gayi. saath main unke bete nusli wadiya or pote bhi the.
 karachi main apane pita ke makbare par jane ke baad dina ne ek kitaab bhi likhi thi or use apni jindagi kaa sabase katu anubhav bataaya tha.
