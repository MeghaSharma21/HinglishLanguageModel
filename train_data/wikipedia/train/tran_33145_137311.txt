 atinutan yug yaa plyosin yug prithvi ke bhuvaigyanik itihaas kaa ek bhuvaigyanik yug he jo aaj se lagbhag 53.33 varsh pehle armbh hua or 25.88 lakh varsh pehle tak chalaa. yah niogen kalp kaa dwitiya or antim yug tha. is se pehle madhyanutan yug chal rahaa tha or iske baad chaturth kalp tathaa uske pratham yug, atyantnutan yug, kaa armbh hua.
 san 1833 i. main prasiddh bhuvaigyanik laayal mahoday ne "plyosin" shabd kaa sarvapratham prayog kiya tha. plyosin shabd kii utpatti unani bhashaa kii dhaatuon se hui he jiskaa taatpary yah he ki madhyanutan kii apeksha, is yug main paae jane vaale jeevon kii jatiyaan or gana aaj bhi adhik sankhya main jivit hai. europe main is yug ke shail england, france, belgium, italy aadi deshon main paae jate hai. africa main is yug ke shail kam milte hai or adhikanshtah samudr tat par paae jate hai. austrailia main is yug ke staron kaa nirmaan mukhyat nadiyon or jhiilon main hua. america main bhi is yug ke shail paae jate hai.
 is yug main kai sthanon par kii bhoomi samudr se baahar nikali. uttari or dakshini america, jo is yug se pehle alag-alag the, bich main bhoomi uth aane ke kaaran jud gaye. is yug main uttari america europe se judaa tha. yug ke aarambh main bumadhyasaagar europe ke nichle bhaagon main chadh aayaa tha, parantu yug ke ant tak phir hat gaya or bhoomi kii ruparekha bahut kuch waisi ho gai jaisi ab he. aarambh main landan ke pados kii bhoomi samudr ke bheetar thi, parantu is yug ke ant main samudr hat gaya. kai anya sthanon main bhi thodi bahut uthal puthal hui. kai sthanon main samudr kaa penda dhans gaya, jisase pani khinch gaya or kinare kii bhoomi se samudr hat gaya. atinutan yug main jo duusari mukhya ghatana ghatit hui, vah bharat, austrailia, afraka or dakshin america kaa pruthakkaran he. madhyajivi mahakalp tak ye saare kshetra ek-duusare se jude hue the, parantu jis samay himalay kaa utthan prarambh hua usee samay bhugatiyon ne inhen ek-duusare se pruthak kar diya.
 atinutan yug main ausat vashvik taapmaana aaj se 2–3 °centegrade adhik tha. vayumandal main carbon dioxide lagbhag aaj ke baraabar tha. and global sea level was 25 m higher. samudratal aaj se 25 meter adhik tha.
 bharatvarsh main atinutan yug kaa pratik shivalik tantra main miltaa he. ucch shivalik tantra ke tetrut or pinjar naamak bhaag hi atinutan ke adhikansh bhaag ke samakalik hai. haridwar ke sameep prasiddh shivalik parvatamala ke hi aadhaar par is tantra kaa naam shivalik tantra padaa he. atinutan yug ke shail sindh tathaa baluchistan main, punjab, kumaun tathaa assam kii himalay shreniyon main or burma main paae jate hai.
 shail nirmaan kii drushti se bharat main atinutan yug ke shail adhikanshat balukashm hai jinaki motaai lagbhag 6,000 or 9,000 foot ke bich main he. in shailon ke dekhne se yah pataa lag jaataa he ki ye aise prakaar ke jalopha avsaad hai jinka nirmaan parvaton ke apaksharan se hua. ye avsaad himalay se nikalne vaali anek nadiyon dwaara aakar uske charnon par nickshepit hue.
 bharat ke atinutan yug ke shailon main prishthvanshiyon, visheshat stanadhariyon ke jeevashm prachurtaa se milte hai. is yug main basane vaale jeev, jinke jeevashm hamako is yug ke shailon main milte hai, un jangalon or mahapankon main rahete the jo navnirmit himalay parvat kii bahari dhaal main the. in jeevon ko carotiyaan or jabade jaise ati tikaoo bhaag parvaton se neeche bahakar aane vaali nadiyon dwaara baha laae gaye or antatogatva ati sheeghra sanchit hone vaale avsaadon main samadhisth ho gaye. is prakaar pratirakshit jeevashmon ke aadhaar par us samay main rahane vaale anek prakaar ke jeevon ke vishay main sugamawa se pataa lag jaataa he. inamen se kuch prakaar ke hathi, jiraph, dariyaan ghoda, ganda aadi ullekhneey hai.
