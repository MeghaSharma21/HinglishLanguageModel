 maowad charampanthi ativaadee maane ja rahe buddhijivi varg kaa yaa uttejit jansamooh kii sahaj pratikriyaavaadi siddhant he. maovadi rajnatik rup se sachet sakriy or yojanabaddh kaam karne vaale dal ke rup main kaam karte he. unka tathaa mukhyadhara ke rajnatik dalon main yah pramukh bhed he ki jahaan mukhya dhara ke dal vartmaan vyavastha ke bheetar hi kaam karnaa chaahate he vahi maovadi samooche tantra ko hinsak tareeke se ukhaad ke apni vichaardhaara ke anuroop nayi vyavastha ko sthapit karnaa chaahate hai. ve maao ke in do prasidd sutron pe kaam karte hai :
 1. rajnatik satta bandook kii nalee se nikalati he.2. raajnneeti raktapaat rahit yuddh he or yuddh raktapaat yukt raajnneeti.
 bhartiya raajnneeti ke patal par maovadiyon kaa ek dal ke rup main udai hone se pehle yah aandolan ek vichaardhaara kii shakl main saamne aayaa tha pehle pahal hyderabad riyasat ke vilay ke samay phir 1960-70 ke dashak main naksalbadi aandolan ke rup main ve saamne aae.
 bharat main maowad asal main naksalbadi ke andolan ke saath panpa or puure desh main fail gaya. raajnneetik rup se marks or lenin ke raste par chalane vaali communist party main jab vibhed huye to ek dhada bhakpa marxvaadi ke rup main saamne aayaa or ek dhada communist party ke rup main. inase bhi alag ho kar ek dhada sashastr kranti ke raste par chalate huye padosi desh china ke maovadi siddhant main chalane laga. bharat main maovadi siddhant ke tahat pehali baar hathiyaarband andolan chalaane vaale chaaru majumdaar ke bete abhijeet majumdaar ke anusaar charu majumdaar jab 70 ke dashak main sashastr sangram kii baat kar rahe the, to unke paas ek puri viraasat thi. 1950 se dekha jaay to bhartiya kisaan, sangharsh kii keval ek hi bhashaa samajhate the, vah thi hathiyaar kii bhashaa. jinhone jameendaaron ke khilaaf, british sarkaar ke khilaaf hathiyaar uthaaya tha. 1922 main churachauri main 22 police waalon ko jalaayaa gaya tha, usamen bhi sabase badi bhagidaari kisaanon kii thi. uske baad hi to gandhiji ne asahyog or ahimsak andolan kii ghoshnaa kii thi. lekin kisaanon ne to apane tareeke se apane andolan kii bhashaa samajhi thi or uskaa istemaal bhi kiya tha.
 vikaas kii badi yojanaayen bhi anek logon ko visthapit kar rahi he ateet main ye bade band the or aaj sej ban gaye he, punarvaas kii koi bhi yojana aaj tak safal nahin maani gayi he isse janata main rosh badhata hi jaataa he isi rosh ko lakshith kar maovadi party ne apane pichley sammelan main saafe rup se kaha tha ki wo is prakaar kii vikaas pariyojanon kaa viruddh karenge tathaa visthapiton kaa saath bhi denge yadi ve aisa karte he to nishchit rup se ek rajya ke rup main hamaara desh naitik adhikaar kho baithaiga or unke prabhaav kshetra main vruddhi apane aap hi ho jaayegi. agar aarthik kaarnon ko dekha jaae to ve bhi maowad ke prasar ke liye kaaphi seemaa tak jimmedaar he yadhpi pichley 30 saalon main nirdhantaa unmoolan ke prayaason ko baari safalataa mili he lekin yah bhi mana hi jaataa rahaa ki ye yojanaayen bhrashtachar or apaardarshita kaa garh rahi he tathaa nirdhantaa unmoolan ke aankade bahut bharose ke laayak nahin maane ja sakate he aabaadi kaa bada hissaa nirdhantaa kii rekha se jaraa sa hi upar he, takneekee rup se bhale hi wo nirdhan nahin ho lekin vyavhaar main he or arthvyavastha main aayaa thoda sa badlaav bhi unhen vaapis rekha se neeche dhakel dene ke liye kaaphi hota he. fir jis anupaat main keemten bad jaati he usee anupaat main nirdhantaa ke maapdand nahin badale jate he is se badi sankhya main log nirdhantaa ke chakra main pisate rahete he ;fir kya log is cheez se santosh kar l;i ki ab wo garib rekha se upar aa gaye he ?jabaki amir unki aankhon ke saamne or amir banate ja rahe he fir wo log hi kyo usee haal main bane rahe ?
 bharat ke aantarik kshetra jo vikaas se dur he tathaa ilaake jo aaj maowad se grast he ve isi nirdhantaa se grast he. berogari bhi anek samasyaon ko janm detii he iske chalate vikaas ruka rahata he, nirdhantaa bani rahati he tathaa log asantusht bane rahete he, yah logon ko rojgaar kii talash main pravasi bana detii he, punjab ke kheton main kaam karte bihari majdoor iskaa sabase acha udhaaharan maane ja sakate he.
 bhoomi sudhaar kanoon jo 1949 - 1974 tak ek shrinkhalaa ke rup main nikle the, vinoba bhaave kaa bhudaan andolan bhi hua lekin aaj bhi desh main bhoomi kaa nyaaypurna vitaran bhoomihinon tathaa chote kisaanon ke bich nyaaypurna tareek se nahin hua he. puraane jameendaaron ne kai chaalon ke jariye apni jameen bachaa lee or vakt ke saath saath jameendaaron kii nai nasl saamne aa gayi jo benami jameen rakhti he or garib utana hi laachaar he jitna pehle tha
 anusuchit janajati or jati ke log bharat main lambey samay tak haashiye pe dhakele hue rahe hai vaise maanav bhale hi swabhaav se saamaajik praani rahaa ho jo hinsa nahin karata lekin jab ek bade varg ko samaaj kisi kaaran se haashiye pe dhakel detaa hai or peedhee dar peedhee unka daman chalata rahata hai.
 bharat main ek badi aabaadi janajaatiy samudaay kii hai lekin ise mukhyadhara main shaamil hone kaa avasar aaj tak nahin mila hai aaj bhi sabase dhani sansadhano vaali dharti jharkhand tathaa urisa ke janajaatiy samudaay ke log nirdhantaa or ekaakipan ke pash main bandhe hue hai.
