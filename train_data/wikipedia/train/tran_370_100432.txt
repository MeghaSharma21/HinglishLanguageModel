 bhagwaan krishna kii saathi radha ke janm sthaan barsaanaa kii latoomaar holi bharat ke sabase rangeen parv holi manaane ke apane anuthe tareeke ke liye vishwaprasiddh he. barasaane kii latoomaar holi phalgun maas kii shukla paksh kii navami ko manaai jaati he.is din nandagaanv ke gwaal bal holi khilne ke liye radha rani ke gaanv barasaane jate hai or vibhinn mandiron main puja archana ke pashchaat nandagaanv ke purush holi khilne barsaanaa gaanv main aate hai or barsaanaa gaanv ke log nandagaanv main jate hai. in purushon ko horiyaare kaha jaataa he. barsaanaa kii latoomaar holi ke baad agle din yani phalgun shukla dashami ke din barsaanaa ke huriyaar nandagaanv kii huriaarinon se holi khilne unke yahaan pahunchate hai. tab nandabhavan main holi kii khub dhooma machati he.
 darasal barsaanaa kii lathamar holi bhagwaan krishna ke kaal main unke dwaara kii jane vaali lilaon kii punrariti jaisi he. mana jaataa he ki krishna apane sakhaon ke saath isi prakaar qamar main phenta lagaae radharani tathaa unki sakhiyon se holi khilne pahunch jate the tathaa unke saath thitholi karte the jis par radharani tathaa unki sakhiyaan gwaal waalon par danda barsaaya karti thim. aise main lathi-dandon kii maar se bachane ke liye gwaal vrund bhi lathi yaa dhaalon kaa prayog kiya karte the jo dhire-dhire holi kii parampara ban gaya. usee kaa parinaam he ki aaj bhi is parampara kaa nirvahan usee rup main kiya jaataa he.
 jab naachte jhuumate log gaanv main pahunchate hai to auraten haath main lee hui laathiyon se unhen peetna shuru kar detii hai or purush khud ko bachaate bhaagate hai. lekin khaas baat yah he ki yah sab maarna peetna hansi khushi ke vaataavaran main hota he. auraten apane gaanvon ke purushon par laathiyaan nahin barsaatin. baaki aasapaas khadey log bich bich main rang barasaate hue dikhte hai.
 is holi ko dekhne ke liye badi sankhya main desh-videsh se log barsaanaa aate hai. yah latoomaar holi aaj bhi barsaanaa kii auraton / ladakiyon or nandagaanv ke aadamiyon / ladakon ke bich kheli jaati he.
