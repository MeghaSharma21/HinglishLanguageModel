 chamunda mata parvati kaa hi ek rup he. mata kaa naam chamunda padane ke peeche ek katha prachlit he. durga saptshati main mata ke naam kii utpatti katha varnit he. hajaaron varsh purv dharti par shumbh or nishumbh naamak do daityo kaa raaj tha. unke dwaara dharti va swarg par kaaphi atyaachaar kiya gaya. jiske falswaroop devataaon va manushyo ne devi durga ki aradhana kii or devi durga ne un sabhi ko vardaan diya ki vah avashya hi in donon daityo se unki raksha karengi. iske pashchaat devi durga ne koshiki naam se avatar grahan kiya. mata koshiki ko shumbh or nishumbh ke duto ne dekh liya or un dono se kaha maharaj aap teenon loko ke raja he. aapke yahaan par sabhi amuly ratna sushobhit he. indra kaa aravat hathi bhi aap hi ke paas he. is kaaran aapke paas aisi divya or aakarshak nari bhi honi chahie jo ki teenon lokon main sarvasundar he. yah vachan sun kar shumbh or nishumbh ne apana ek doot devi koshiki ke paas bheja or us doot se kaha ki tum us sundari se jaakar kahana ki shumbh or nishumbh tino loke ke raja he or wo dono tumhen apni rani bananaa chaahate hai. yah sun doot mata koshiki ke paas gaya or dono daityo dwaara kahe gayi vachan mata ko suna diye. mata ne kaha main maanati hum ki shumbh or nishumbh donon hi mahaan balshali he. parantu main ek pran le chunki hum ki jo vyakti mujhe yuddh main haraa degaa main usee se vivaah karuungi. yah sari bate doot ne shumbh or nishumbh ko bataai. to vah dono koshiki ke vachan sun kar us par krodhit ho gayi or kaha us nari kaa yah dussaahas ki vah hamen yuddh ke liye lalakaare. tabhi unhone chand or mund naamak do asuro ko bheja or kaha ki uske kesh pakadakar hamaare paas le aao. chand or mund devi koshiki ke paas gayi or use apane saath chalane ke liye kaha. devi ke manaa karne par unhone devi par prahaar kiya. tab devi ne apana kaali rup dhaaran kar liya or asuro ko yamalok pahunchaa diya. un dono asuro ko maarane ke kaaran mata kaa naam chamunda pads gaya.
