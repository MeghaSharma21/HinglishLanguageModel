 malik ambar kaa janm sambhavat: 1549 main ek habshi parivaar main hua. balykaal main hi use das banaakar baghdad ke bazaar main le jaakar khwaja pir baghdad ke haathon bechaa gaya. khwaaja malik ambar ke saath dakshin bharat gaya jahaan use nizaamshaah pratham ke mantri changez khan ne kharid liya. malik ambar kii buddhi kushagra, prakruti pratibhayukta or udaar thi, at: use anya gulaamon kii apeksha khyaati paane main der na lagi. changez khan ke sangrakshan main rahakar nizaamshaahi raajnneeti tathaa sainik prabandh ko samajhane kaa usko avasar praapt hua. changez khan kii aakasmik mrityu hone ke kaaran vah kuch samay tak idhar-udhar nizaamshaahi rajya main thokaren khaataa rahaa. nizaamshaahi rajya par kaale badalon ko aachhadit hote dekhakar tathaa dalbandi ke santaap or mughalon ke nirantar akramanon se bhaybheet hokar khyaati paane kii aashaa se vah bijapur or golkunda gaya parantu jab in rajyon main bhi yathesht suavasar praapt na hua tak vah anya habshiyon ke saath phir ahmednagar laut aayaa. vah sena main bharti hua or use amang khan ne 150 ashwarohiyon kaa sardaar niyukt kiya. vah apane ashrayadata ke saath chunaar pahunchaa or usne mughal akramanakariyon ko pareshaan karnaa prarambh kiya. shatru ke shiviron par chapa markar vah rasad lut letaa tha or uske pradesh main ghus padataa tha. is prakaar dhire-dhire uski khyaati badhane lagi.
 parantu jab ahmednagar par mughalon kaa adhikaar ho gaya or nizaamshaahi rajya apni antim saansen le rahaa tha tab malik ambar ko apane adamya saahas, shakti evam gunon kaa parichay dene kaa avasar mila. maraathon kii sahaayta se usne ek sena kaa nirmaan karke nizaamshaahi parivaar ke ali naam ke vyakti ko gaddi par bithakar parenda main naveen rajdhani sthapit kii. hrasgrast rajya kaa pun: sanghathan karke or sukh shanti ke vaataavaran kaa pratipaadan karke usne ek naveen jagrati paidaa kar di. nizaamshaahi rajya pun: prabhutaa tathaa aishwarya kii ore unmukh ho gaya. paristhiti uske anukool thi. rajkumaar saleem ke aksmaat vidroh ke kaaran mughal sena kaa dakshin se hatana anivaary ho gaya tha. falat: malik ambar ne mughalon dwaara vijay kiye hue pradeshon par apana adhikaar karnaa prarambh kar diya or ahmednagar, praaia: samast dakshin bhaag, hastgat kar liya. parantu sheeghra hi usko ek anya kathinaayee kaa saamana karnaa padaa. saadat khan ne, jo nizaamshaahi sardaar tha, mughalon kii adheenta sweekaar kar lee. yah dekhakar uske ek anudhar raju ne uske adhikrut pradesh par apana adhikaar jamaa liya or usne mughalon se takkar lenaa prarambh kar diya. vah bhi parenda aayaa par anya nizaamshaahi sevakon main sammilit ho gaya. parantu aashajanak pad na paane ke kaaran cruddh hokar vah apane pradesh ko waapas chalaa gaya or vahaan se nizaamshaah ko ambar ke viruddh bhadakaana prarambh kiya. falswaroop, ambar or raju donon ek duusare ke shatru ho gaye. lekin apane kshetron main donon mughalon kaa muqabla karte rahe. iske baavjood 1605 tak malik ambar kii paristhiti drudh hi hoti gai.
 mughalon kii sampurna ahmednagar rajya se nikaalkar usne parenda ko chhod diya or junnar main nai rajdhani banaai. raju ko parrast kar usne bandi bana liya or phir maut ke ghat utaar diya, tathaa uski jaagir par bhi adhikaar kar liya. mughalon se takkar lete lete usne khanekhana ko lohe ke chane chabava die. apane senadhyaksh khanekhana kii asafalataa par jahangir ko krodh aayaa or iskaa kaaran jaanane ke hetu khanekhana ko darbar main bulaayaa gaya. agra pahunchakar khanekhana ne visham paristhiti kaa byoraa diya, atev malik ambar kii badhati hui satta kaa daman karne ke abhipraay se vah pun: dakshin bheja gaya.
 ab malik ambar ne bijapur or golkunda se sahaayta lee or mughalon par tut padaa. usne khanekhana kii yojana ko asafal kar diya. vivash hokar samrat ne rajkumaar or asaf khan ko ek badi sena ke saath dakshin bheja par use bhi koi safalataa na mili. malik ambar kii shakti din-prati-din badhati gai or 1610 main samasya itani gambhir ho gai ki asaf khan ne samrat se anurodh kiya ki vah swayan hi padhaaren. jahangir ne is suzav par vichaar kiya or dakshin prasthaan karne kii baat sochi parantu anya amiron ne iskaa samarthan na kiya. ab dakshin kii samasya ke hal kaa uttardaayitv khaanejahaan ko saunpa gaya. parantu iske purv ki vah vahaan pahunche khanekhana ne, apane beton kii madad se varsha ritu main malik ambar par achaanak hamale kii yojana banaakar usapar hamalaa kar diya. malik ambar to taiyaar hi baitha tha. usne mughalon ke chakke chhudaa die or khanekhana ko burhanpur lautne par baadhya kar diya. usko ek sandhi par hastakshar bhi karne pade. tatpashchaat malik ambar ne ahmednagar ke nikatavarti pradeshon par adhikaar karke uske kile par gheraa dhaala or usko bhi chin liya. baraar or vaalakaat ke kuch bhaagon ko chhodkar lagbhag sampurna nizaamshaahi rajya, jisapar mughalon ne 1600-1601 main apana adhikaar jamaa liya tha, ab malik ambar ne unke haathon se chin liya or nizaamshaahi vansh ke rajya ko punerjeevan pradaan kiya.
 khanjahan lodi ne pradesh main pahunchakar vahaan ke vaataavaran se parichit hone kaa prayaas kiya. usne samrat ko yah suzav diya ki khanekhana ko hataakar senapati pad kaa bhaar usko hi saunpa jaae. usne vachan diya ki yadi uskaa prastaav sweekaar kar liya gaya to vah ahmednagar tathaa bijapur ke rajyon par mughal satta do varshon ke bheetar hi sthapit kar degaa. jahangir ne uski baaten maan leen or use prachur dhan or sena di. phir bhi jab vah malik ambar ke viruddh maidan main utraa, tab use yah prathit hua ki yadhyapi shatru kii talwaar uski talwaar se baari nahin, tathaapi uske ladane kaa dhang avashya hi niraala he. kehane kaa taatpary yah ki use bhi malik ambar ke saamne jhukna padaa or uskaa garv chur chur ho gaya. malik ambar ko parrast karne ke abhipraay se samrat ne ek vishaal yojana banaai jiskaa yah uddeshy tha ki ahmednagar par teen dishaao se ek saath sainik abhiyaan karke malik ambar ko gherkar uski satta ko nasht bhrasht kar diya jaae. parantu yah yojana bhi asafal siddh hui or shahi sena astavyast hokar bhaag khadi hui. khoi pratishtha ko pun: praapt karne ke uddeshy se khanekhana ko phir dakshin kshetra main bheja gaya. vah vahaan 1612 i main pahunchaa. uskaa yah saubhaahgya tha ki is samay nizaamshaah ke darbar main aantarik foot faili thi. is paristhiti se labhanvit hokar usne anek dakshini saradaaron ko ghoose dekar apane paksh main kar liya. yadhyapi malik ambar ko bijapur or golkunda kaa sahyog praapt tha, tisapar bhi kootneeti or sabal sena ke saamne uski kuch na chali. 1616 i ke yuddh main use haar khaani padi. vijetaon ne kirki ko nasht-bhrasht kar daalaa. yadhyapi khanekhana ne mughal pratishtha ko ek seemaa tak phir se sthapit kar diya tha, parantu usapar ghoosekhori ke aarope lagate hi rahe. isiilie samrat ne rajkumaar khurram ko ek vishaal sena ke saath dakshin kshetra main bheja. rajkumaar ke aagaman se dakshini rajyon main khalabali much gai. sheeghra hi bijapur tathaa golkunda ke nareshon ne mughalon se sandhi kar lee. aisi dasha main jabaki malik ambar mitraheen ho gaya, uske samaksh sar jhukaane ke atirikt koi anya upaay nahin rah gaya. atev vivash hokar usne balaghat kaa kshetra or ahmednagar ke durg kii kunjee mughalon ko saunp di or is prakaar nizaamshaahi rajya ko lop hone se bachaa liya.
 agle do varshon tak vah chupchaap apane sadhano ko jutaney main laga rahaa. idhar mughal sena main vidwesh kii prachand agni pravaahit ho gai. at: malik ambar ne pun: golkunda or bijapur ko milakar mughal virdohi sangh sthapit kar liya. do varsh purv hui sandhi kii dhaaraon kaa ulanghan kar vah mughal adhikrut kshetron par tut padaa or teen maas kii laghu avadhi main hi usne mughlai ahmednagar ke adhikansh bhaag or baraar ko hastgat kar liya. usne na keval balapur ko lutaa hi balki usapar gheraa bhi daalaa. burhanpur kii disha main peeche hatati hui mughal senaaon par nirantar waar karata hua vah burhanpur tak bad gaya. nagar ke baahar gheraa daalaa or nikatavarti pradesh ko khub lutaa. itnaa hi nahin, usne malwa main pravesh karke mandu par bhi chapa maaraa. isse narmada ke uttar or dakshin kshetron main mughalon kii khyaati ko bahut dhakka laga.
 paristhiti ko nirantar gambhir hote hue dekhakar khanekhana ne sainik sahaayta kii baar baar yachana kii. samrat ne rajkumaar shahjahan ko yah aadesh diya vah sena sahit dakshin ko prasthaan kare. uske vahaan pahonchte hi vaataavaran shighrata se badalane laga. uski sena aandhi ke samaan shatru ke desh par aachhadit ho gai. marathe mandu se bhaag khadey hue or shatru ko burhanpur ko durg bhi khaali karnaa padaa. mughalon ne ab kirki par dhaava bol diya. sambhavat: nizamshaah apane parivaar sahit akramanakariyon ke haath pad jaataa parantu malik ambar ne un logon ko daulatabad bhej diya tha. kirki se chalakar mughal sena ahmednagar pahaunchi or usko ghere se mukt kiya. malik ambar daulatabad ke durg se apane durbhaagya kii gatividhi ko dekh rahaa tha.
 kuch vipareet paristhitiyon ke kaaran shahjahan is yuddh ko aage badhanaa nahin chahta tha. isliye usne sandhi karnaa hi uchit samajha. malik ambar ne us samast kshetra ko waapas kar diya jo usne gat do varshon main mughalon se chin liya tha. iske atirikt 14 kos nikatavarti bhoomi bhi di. teenon dakshini riyasaton ne 50 lakh rupaya kar ke rup main dene kaa vachan diya 20 lakh golkunda ne or shesh 12 lakh ahmednagar ne. is prakaar bade chaaturya se malik ambar ne nizaamshaahi rajya ko kaal ke munh se pun: nikaal liya. parantu uski vipattiyon kaa ant na hua. phir bhi uske saahas main kami na ai.
 shahjahan ne apane pita ke prati vidroh karke mughal samrajya main raajnneetik bukamp paidaa kar diya. atev jab uttar main parrast hokar vah dakshin pradesh main pahunchaa or usne malik ambar se sahaayta kii yachana kii, tab samrat kii shatruta mol lene ke bhay se malik ambar ne inkaar kar diya. parantu iske peeche niti bhi thi. sholapur ko lekar nizaamshaah or adilshaah main jhagada chal rahaa tha. usamen usko mughalon kii sahanubhuti praapt karne kii aashaa thi. atev jab mahavat khan shahjahan kaa peechha karte hue dakshin pradesh main pahunchaa, tab adilshaah or malik ambar donon ne hi mughlai sahaayta ke liye yachana kii. kuch samay tak to mahavat khan ne donon ko dwividha main rakhaa, parantu tab shahjahan bengal kii ore bhaag gaya tab mughal senapati ne adilshaah ko sahaayta dene kaa vachan diya. parantu sheeghra hi use bengal kii ore janaa padaa.
 is suavasar se malik ambar ne puraa laabh uthaaya. suraksha hetu nizaamshaah ko to usne sapariwaar daulatabad bhej diya or swayan sena lekar golkunda kii seemaa kii ore badha. qutubashah se dhan lekar sandhi karke vah adilshahi pradesh par tut padaa. vaanchit sthanon par adhikaar karke vah bijapur kii ore luutata hua agrasar hone laga. adilshaah ne mughalon se sahaayta maangi. bhatwari kii ladaai main mughal adilshahi sena ne malik ambar kaa datakar saamana kiya. parantu 15 june 1625 ko malik ambar ne unhen buree tarah haraaya. is safalataa ne uske yash or kirti main vruddhi kii. ab vah kushal senapati, raajnneetijna or prabandhakarta samajha jane laga. uske saahas or sadhano main bhi unnati hui. falswaroop ahmednagar va sholapur par usne phir se apana aadhipaty jamaa liya or uske senapati, yakuut khan ne burhanpur ke kile par gheraa daal diya. isi samay mahavat khan, shahjahan kaa peechha karte karte pun: dakshin aa pahunchaa. yakuut khan ne burhanpur se apni sena hataa lee. malik ambar is baar shahjahan ko sarankshan dene main bilkul na hichkichaya. donon sanyukt senaaon ne burhanpur par gheraa daalaa, parantu koi safalataa praapt na hui. thode samay baad shahjahan ne hathiyaar daal die or apane ko samarpit kar diya. aisi paristhiti main malik ambar ke liye mughalon kaa saamana karnaa kathin tha. atev usne burhanpur ke durg se sena hataa lee. agle varsh use mughalon se takkar lene kaa avasar praapt hua. is samay jahangir rogagrast tha. noorjehan kii gutbandi ne mahavat khan ko vidroh karne par vivash kar diya tha, tathaa sampurna shahi senaayen mahavat khan kaa vidroh daman karne main lagi hui thim. dakshin main koi bhi kushal senapati na rah gaya tha. isse pehle ki vah apni senaaon kii gatividhi mughalon ke viruddh yaa adilshaah ke viruddh sanchalit kare, mrityu ne uski ankhen may 14, 1615 ko assi varsh kii aayu main band kar deen.
 1601 se 1626 tak, malik ambar ne apni pratibha, adamya saahas, kaarykushalta or sainya chaaturya kaa parichay diya. bhartiya itihaas main aisa birla hi udhaaharan milegaa jab kisi ujde hue rajya ko ek saadhaaran shrenee ke vyakti ne navajivan pradaan kiya ho. malik ambar kii pratibha bahumukhi thi. vah suyogy senapati to tha hi, iske saath saath kushal nitijna or chatur shaasha bhi tha. usne maraathon kii sainik manovriti kaa thik moolyankan karke ek naveen sainik pranali kaa avishkaar kiya. todermal kii bhoomikar vyavastha ko apane rajya main prachlan karke usne na keval rikt kosh ko hi samridhishalee banaaya balki janata ko bhi sukh pradaan kiya. kirki main usne apni rajdhani basaai or yahan usne anek masjidon, mehalon kaa nirmaan karaayaa tathaa udyaan lagavaaye. sinchai ke liye naharen bhi khudwain. mahawal darra, darwaja naakhuda mahal, kaala chabutra dewan-e-aam or dewan-e-khaas, jo aaj khandhiron ke rup main dikhaai dete hai uski bhaawanaaon ko pramanit karte hai. usne gyaan tathaa vidwaanon donon ko sarankshan pradaan kiya. arab se bahut vidvan aae or usne unhen protsaahan diya. unamem se ek ali haidar tha, jisane 11veen shatabdi hijri ke prasiddh santon kii jivaniyon par "ikv al jawahaar" granth kii rachana kii. faras se aae hue vidwaanon ko bhi usne aashray diya. usne kirki main chitakhaana kii sthapana kii jahaan bahut se hindu or musalmaan vidvan gyaan kii vibhinn shakhaon kaa gambhir adhyayan karte the.
