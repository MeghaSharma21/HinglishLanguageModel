 anivaary sainya seva desh kii sena main har naagarik ke anivaary rup se desh seva hetu sena main bhartee ko kehete hai. anivaary sainya seva kii avadharana hame puraatan kaal se hi dekhne ko milti he. iskaa vartmaan praaroop 1790 ke dashak main hui francisi kranti se miltaa he jahaan sena ko taqatvar banane ke liye yuvaaon ko sena main anivaary rup se bhartee kiya gaya tha. baad main isi avadharana ko europea deshon ne shaantikaal main lagu kiya tha, jiske tahat 1 se 8 varsh tak kii sainya seva dene ke pashchaat naagarik ko kendriya balon main bheja jaataa he.
 yah vichaar kaaphi vivaadit bhi he. iske aalochak ise dharmik, vaicharik va rajnatik rup se galat tehraate hai. unka maananaa he ki vaicharik matbhed vaali yaa alokapriy sarkaron ke liye yah seva dena vyaktigat aadhikaron kaa ulanghan he. yahi baat jabardastee kiye gayi yudhon ke samay bhi seva karne par lagu hoti he. anivaary sainya seva dene vaale vyaktiyon ke bhaagane kaa bhi khatra rahata he, or vah is kaaran se desh chhodkar duusare deshon se sharan bhi maang sakate hai. in khataron se bhalee-bhaanti parichit hote hue kuch deshon ne vaikalpik seva kii avadharana prarambh kii he jisame sainya abhiyaan ke atirikt sainya sevaayen or kabhi kabhi to sena ke bhi baahar anya sthanon par sevaayen lee jaati hai, jaise finland main 'civilipavelas', austria tathaa switzaraland main 'zivildienst' . kai purv soviet raashtra purushon ko na keval sena main anivaary rup se bhartee karte hai balki ardhsainik balon jaise police ke saamaan keval gharelu sevaayen yaa gair yuddh vaali bachaav sevaayen main bhi sevaayen lete hai, jiname se kisi ko bhi anivaary sainya seva kaa vikalp nahin mana jaataa he. 
 ikkisvin shatabdi ke purvarddh tak bahut se rashtron ne anivaary sainya seva ko khatm kar chuke hai tathaa ve ab peshewar sainikon par bharosa karte hai, jisame sveekshik sevaayen dene vaale swayamsevak bhi shaamil hote hai. bahut se raashtra jo anivaary sainya seva ko samaapt kar chuke hai unke paas bhi yudhkaal main ise phir se lagu karne kaa vikalp uplabdh he. ve raashtra jo aksar bahya yaa aantarik morchon par yuddh jhelte rahete hai, yaa jhel rahe hai, uname anivaary sainya seva lagu karne kii pravriti adhik dikhti he, jabaki loktantrik deshon main ise lagu karne kii pravriti taanaashaahee vaale rashtron se kaaphi kam he. 
