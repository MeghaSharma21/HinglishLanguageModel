 samudri laharon main nihit urja main hraas ke liye, tat se lagi hui jo rukaawatein banaai jaati hai, unhen 'pen-urja-tod' kaha ja saktaa he. saralata ke liye unhen tarangarodh yaa panatod kehete hai. khule hue samudratat par sthit bandargahon kii suraksha panatodon dwaara praapt kii jaati he. samudri laharon main urja bahut badi maatra main hoti he ore tufaanon main baari se baari tathaa bade se bade pushte bhi visthapit ho jate hai, isaliye bandargahon kii suraksha ke liye panatodon ke nirmaan par bahut vyay kiya jaataa he.
 nirmanvidhi va nirmansaamagree ke aadhaar par panatodon ko teen shreniyon main baanta ja saktaa he:
 1. tila rupi athwa dhalwaan panatod pattharon yaa kancreet ke blaakon se banate hai.
 2. khadey, urdhv agrabhagavale panatod lakdi ke creton main pathar bharkar, itan chooney, pathar chooney tathaa kancreet ityadi se banate hai.
 3. teesri shrenee main ve panatod aate hai jo donon shreniyon ke mail se banate hai.
 nirmaan saamagree kii uplabdhta, pani kii gaharaai, samudr kii tali kaa utaar chadhaav evam prakritik dasha tathaa uplabdh sadhano aadi par inkaa nirmaan aakalp aadhaarit he.
 is prakaar kaa panatod banane ke liye prakritik rup main paae gaye bade bade pathar tathaa kancreet ke block prayog main laae jate hai. panatod ko jowar bhaate kii adhiktam oonchaai tathaa tufaani lahar kii oonchaai ke baraabar unchaa banaaya jaataa he.
 upar kii chaudai bhi tufaani lahar kii oonchaai ke baraabar or kraine, athwa trek, ke chal sakane yogya banaai jaati he.
 panatod ke abhikalp main uski sthirataa or sthayitv ko dhyaan main rakhte hue, dhaal tathaa kis sthaan par kis maap kaa pathar rakhana he, aadi baaten tay kerani hoti hai. nae panatodon par praarambhik tufaanon main kuch na kuch tut foot ho janaa saadhaaran si baat he or sheeghra se sheeghra marammat ho janaa aavashyak he. is prakaar dhire dhire ye panatod adhik sthaayee hote jate hai or marammat kaa vyay bhi kam ho jaataa he.
 dhalwaan panatod ke teen yaa teen se adhik bhaag hote hai : halakaa, bich kii shrenee kaa tathaa baari. halakaa bhaag sabase neeche tathaa bich main rakhaa jaataa he. isamen khadaanon se khaarij hua malwa bharaa jaataa he. bich kii shrenee kaa bhaag halake bhaag kii dhaalon ko surakshit karne ke liy hota he or isamen kuch kilagram se lekar 4-5 ton tak ke bhaar ke pathar daale jate hai. baari bhaag sabase upar hota he ore isamen 1 ton se 10 ton tak bhaar ke pathar daale jate hai.
 is prakaar ke panatodon kaa abhikalp samudri laharon ke dwaara utpaadit dabaav ke vichaar se kiya jaataa he. dhalwaan panatod ke sthaan par khadey panatod bana dene ke kaaran atyadhik kshati hoti hui dekhi gai he. panatodon kii asafalataaon tathaa siddhanton ke adhyayan se, khadey panatod ke prayog ke liye nimnlikhit saavdhaaniyaan nirdhaarit kii ja sakati hai :
 1. is prakaar ke panatod kaa kaary tufaan kii laharon ko palatnaa he, taaki vah diwaar ke duusari ore na ja sake.
 2. yadi lahar kii disha tathaa panatod ke sanrekhan main 45 degree se adhik kaa kone ho to lahar palat jaati he. yadi kone 45 degree se kam ho to vah panatod ko kshati pahunchaa sakati he.
 3. dhalwaan panatod har prakaar kii samudratali par banaaya ja saktaa he, parantu khadaa panatod keval pakki neenv par, jiske tal radan kaa andeshaa na ho, banaaya ja saktaa he.
 4. panatod ke liye neenv thik karne, mulaayam chattan kii khudaai karne aadi main gotakhoron kii aavashyaktaa padati he or is kaaran yadi pani kii gaharaai adhik ho to panatod aarthik drushti se amaanya ho jate hai.
 iske vipareet khadey panatod ke kuch laabh bhi hai. nirmaan saamagree kii kam maatra main aavashyaktaa padati he. yadi samudratat par pathar kaa mulya adhik ho tab bhi khadaa panatod sasta rahata he. is shrenee ke panatodon kii dekharekh or marammat kaa vyay bhi kam hota he.
 mishrit aakalp ke panatod vahaan banaae jate hai jahaan prakritik sthiti aisi hoti he ki mishrit aakalp se vyay main bhi bachat hoti he tathaa nirmaan suvidha bhi mil jaati he. is vishay main samudratati ejiniyari ke antargat bahut khojbin bhi kerani hoti he tathaa gaveshanakendron main choti ruparekha ke mandelon par prayeg karke, yah maaloom kiya jaataa he ki kis prakaar ke aakalp se santoshprad parinaam praapt ho sakate hai.
 panatod kaa vishay kuch pechida he, kyonki samudr kii sthiti tathaa vyavhaar bada parivartansheel hota he. nae nirmaan karne se samudr ke sthaliy vyavhaar main kya pratikriya hogi iskaa thik thik anumaan karnaa bahut kathin kaary he, phir bhi sansar main anek bandargahon par tathaa anya tateey sthanon par sahastron panatod bane hue hai, banaae jate hai tathaa tuutate or banate rahete hai.
 ]]]
