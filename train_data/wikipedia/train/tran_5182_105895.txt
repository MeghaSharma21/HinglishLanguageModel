 mahabharat ke yuddh ke pashchaat santavana dene ke uddeshy se bhagwaan shri krishnachandra ji gandhari ke paas gayi. gandhari apane sau putron ke mrityu ke shok main atyant vyakul thi. bhagwaan shri krishnachandra ko dekhte hi gandhari ne krodhit hokar unhen shraap de diya ki tumhaare kaaran se jis prakaar se mere sau putron kaa aapas main lard kar ke naash hua he usee prakaar tumhaare yaduvansh kaa bhi aapas main ek duusare ko maarane ke kaaran naash ho jaayegaa. bhagwaan shri krishnachandra ne mata gandhari ke us shraap ko purna karne ke liye yadavon kii mati ko pher diya. ek din ahankaar ke vash main aakar kuch yaduwanshi baalkon ne durvasa rishi kaa apmaan kar diya. is par durvasa rishi ne shaap de diya ki yadav vansh kaa naash ho jaye. unke shaap ke prabhaav se yaduwanshi parv ke din prabhas kshetra main aaye. parv ke harsh main unhone ati nashili madiraa pi lee or matvaale ho kar ek duusare ko maarane lage. is tarah se bhagwaan shri krishnachandra ko chhod kar ek bhi yadav jivit na bachaa. is ghatana ke baad bhagwaan shri krishnachandra mahaprayan kar ke swadham chale jane ke vichaar se somnath ke paas van main ek pipal ke vriksh ke neeche baith kar dhyansth ho gayi. jaraa naamak ek baheliye ne bhulvash unhen hiran samaj kar vishayukt baan chalaa diya jo ke unke pair ke taluve main jaakar laga or bhagwaan shri krishnachandra swadham ko padhaar gayi.
 shrikrishnachandra se milane ke liye tathaa bhavishya kaa kaarykram nishchit karne ke liye arjuna dwarikapuri gayi the. jab unhen gayi kai maheene vyateet ho gayi tab ek din dharmraj yudhisthir ko vishesh chintaa hui. ve bhimsen se bole – “he bhimsen! dwarika kaa samachar lekar bhai arjuna abhi tak nahin laute. or idhar kaal kii gati dekho, sampoorn bhuton main utpaat hone lage hai. nity apshakun hote hai. akaash main ulkapaat hone lage hai or prithvi main bhucamp aane lage hai. surya kaa prakaash madhyam sa ho gaya he or chandramaa ke ird gird baarambaar mandal baithte hai. akaash ke nakshatra evam taare paraspar takaraa kar gir rahe hai. prithvi par baarambaar bijli girti he. bade bade bawandar uth kar andhkaarmay bhayankar aandhi utpann karte hai. siaarin suryoday ke sammukh munh karke chilla rahi hai. kute bilav baarambaar rote hai. gadhe, ullu, kauwe or kabutar raat ko kathor shabd karte hai. gauen nirantar ansu bahaati hai. ghrit main agni prajjwalit karne kii shakti nahin rah gai he. sarvatra shrihinta prathit hoti he. in sab baton ko dekh kar meraa hriday dhadak rahaa he. na jane ye apshakun kis vipatti kii soochna de rahe hai. kya bhagwaan shrikrishnachandra is lok ko chhod kar chale gayi yaa anya koi duhkhadaai ghatana hone vaali he?”
 usee kshan aatur avasthaa main arjuna dwarika se waapas aaye. unke netron se ashru bah rahe the, sharir kantiheen tha or gardan jhuki hui thi. ve aate hi dharmraj yudhisthir ke charnon main gir pade. tab yudhisthir ne ghabara kar poocha – “he arjuna! dwarikapuri main hamaare sambandhi or bandhu-bandhav yadav log to prasann hai na? hamaare naanaa shurasen tathaa chote mamaa vasudev to kushal se hai na? hamaari maami devaki apni saaton bahanon tathaa putr-pautradi sahit prasann to hai na? raja ugrasen or unke chote bhai devak to kushal se hai na? pradhyumna, aniruddh, samb, rishabh aadi to prasann hai na? hamaare swami bhagwaan shrikrishnachandra uddhav aadi apane sevakon sahit kushal se to hai na? ve apni sudharma sabha main nity aate hai na? satyabhama, rukmini, jamvanthi aadi unki solah sahastra ek sau aath patraniyaan to nity thanaki seva main leen rahati hai na? he bhai arjuna! tumhaari kaanti ksheen kyon ho rahi he or tum shrihin kyon ho rahe ho?”
 dharmraj yudhisthir ke prashnon ke bauchhaar se arjuna or bhi vyakul evam shokakul ho gayi, unka rang feekaa pad gaya, netron se aviral ashrudhara bahane lagi, hichakiyaan bandh gayi, rundhe kanth se unhone kaha – “he bhrata! hamaare priyatam bhagwaan shrikrishnachandra ne hamen thag liya, ve hamen tyaag kar is lok se chale gayi. jinaki krupa se mere param parakram ke saamne devtaa bhi sir nahin uthaate the mere us param parakram ko bhi ve apane saath le gayi, pranhin murde jaisi gati ho gai meri. main dwarika se bhagwaan shrikrishnachandra kii patniyon ko hastinapur laa rahaa tha kintu maarg main thode se bheelon ne mujhe ek nirbal kii bhanti parrast kar diya. main un abalaaon kii raksha nahin kar sakaa. meri ve hi bhujaayen hai, vahi rath he, vahi ghode hai, vahi gandiv dhanush he or vahi baan hai jin se maine bade bade mahaarathiyon ke sir baat kii baat main uda diye the. jis arjuna ne kabhi apane jivan main shatruon se muhaki nahin khai thi vahi arjuna aaj kaayron kii bhanti bheelon se parajeet ho gaya. unki sampoorn patniyon tathaa dhan aadi ko bhil log lut le gayi or main nihathe kii bhanti khadaa dekhtaa rah gaya. un bhagwaan shrikrishnachandra ke bina meri sampoorn shakti ksheen ho gai he.
 “aapane jo dwarika main jin yadavon kii kushal poochi he, ve samast yadav brahmanon ke shraap se durbuddhi avasthaa ko praapt ho gayi the or ve ati madiraa paan kar ke paraspar ek duusare ko maarthe maarthe mrityu ko praapt ho gayi. yah sab unheen bhagwaan shrikrishnachandra kii lila he.”
 arjuna ke mukh se bhagwaan shrikrishnachandra ke swadham gaman or sampoorn yaduwanshiyon ke naash kaa samachar sun kar dharmraj yudhisthir ne turant apana kartavay nishchit kar liya or arjuna se bole – “he arjuna! bhagwaan shrikrishnachandra ne apane is loukik sharir se is prithvi kaa bhaar utaar kar use is prakaar tyaag diya jis prakaar koi kaante se kaanta nikaalane ke pashchaat un konon kaanton ko tyaag detaa he. ab ghor kaliyug bhi aane vaala he. atah ab sheeghra hi ham logon ko swargarohan karnaa chaiye.” jab mata kunti ne bhagwaan shrikrishnachandra ke swadham gaman kaa samachar suna to unhone bhagwaan shrikrishnachandra main apana dhyaan laga kar sharir tyaag diya.
 dharmraj yudhisthir ne apane mahaparakramee pautra parakshit ko sampoorn jambudweep kaa rajya dekar hastinapur main uskaa rajbhishek kiya or shurasen desh kaa raja banaakar mathurapuri main aniruddh ke putr bajra kaa rajtilak kiya. tatpashchaat paramgyani yudhisthir ne prajapati yajna kiya or bhagwaan shrikrishnachandra main leen hokar sanyas le liya. unhone maan, apmaan, ahankaar tathaa moh ko tyaag diya or man tathaa vaani ko vash main kar liya. sampoorn vishwa unhen brahm rup drushtigochar hone laga. unhone apane kesh khol diye, rajasi vastrabhushan tyaag kar cheer vastra dhaaran kar ke or ann jal kaa parityag karke maunvrat dhaaran kar liya. itnaa karne ke baad bina kisi kii ore drushti kiye ghar se baahar uttar disha kii ore chal diye. raja sansar kii anityata kaa vichaar karke draupadi tathaa bhaaiyon ko saath le himalay kii taraf mahaprasthaan ke path par agrasar hue. us mahapath main kramash: draupadi, sahadev, nakul, arjuna or bhimsen ek-ek karke gir pade. isse raja shokmagn ho gayi. tadnantar ve indra ke dwaara laaye hue rath par arudh ho bhaaiyon sahit swarg ko chale gayi. vahaan unhone duryodhana aadi sabhi dhritarashtraputron ko dekha. tadnantar bhagwaan vasudev kaa bhi darshan kiya isse unhen badi prasannataa huin yah maine tumhen mahabharat kaa prasang sunaaya he. jo iskaa paath karegaa, vah swarglok main sammanit hoga.
 
 sukhsagar ke saujany se
