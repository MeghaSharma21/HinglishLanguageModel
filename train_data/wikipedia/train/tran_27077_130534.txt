 varsay kii sandhi pratham vishwa yudgh ke ant main germany or gathbandhan deshon ke bich main hui thi.
 pratham vishwayuddh ke baad parajeet germany ne 28 june 1919 ke din varsay kii sandhi par hastakshar kiye. isaki vajah se germany ko apni bhoomi ke ek bade hisse se haath dhonaa padaa, duusare rajyon par kabja karne kii paabandi laga di gayi, unki sena kaa aakaar simit kar diya gaya or baari kshatipurti thope di gayi. 
 varsay kii sandhi ko germany par jabardastee thopa gaya tha. is kaaran adolf hitler or anya german log ise apmanjanak maanate the or is tarah se yah sandhi dwitiya vishwayuddh ke kaarnon main se ek thi.
 paris shanti sammelan main anekanek sandhiyon evam samjhauton kaa masavida taiyaar kiya gaya or un par hastakshar kiye gayi, lekin in sabhi sandhiyon main germany ke saath jo varsay kii sandhi hui vah anek drushtiyon se mahatvapurn he or sabhi sandhi main pramukh he. chaar maheene ke parishram ke baad sandhi kaa masavida taiyaar hua. 230 prishthon main ankit yah sandhi 15 bhaagon main vibhakt thi or usamen 440 dharaayen thim. 6 may, 1919 ko yah sammelan ke sammukh pesh hui or sweekrut ho gayi. 30 april ko hi videsh-mantri count phon brokaduf rantaju ke netritv main german pratinidhi-mandal varsay pahunchaa. pratinidhiyon ko trayanan pales hotel main tehraaya gaya. mitrarashtron ke afasar unki suraksha kii dekhbhaal kar rahe the. hotel ko kantedaar taron se gher diya gaya tha or german pratinidhiyon ko manaahi kar di gayi thi ki ve mitrarashtron ke kisi pratinidhi yaa kisi patrkaar se kisi prakaar kaa sampark rakhen. 7 may ko climeshon ne anya pratinidhi-mandalon ke samaksh, trayanan hotel main, german pratinidhi mandal ke sammukh sandhi kaa masavida prastut kiya. is masavide par vichaar-vimarsh karne ke liye unhen keval do saptaah kaa samay diya gaya. 
 germany ko kisi bhi tarah sandhi par hastakshar karnaa hi tha. german raajnneetigyon ne gambhirtha ke saath sandhi ke masavide par vichaar kiya or 26 dinon ke baad apni taraf se saath hajaar shabdon kaa ek virdohi prastaav prastut kiya. germany ne is baat kii shikaayat kii thi ki usne jin sharton par aatmasamarpan kiya tha, prastaavit sandhi main un siddhanton kaa ulanghan hua he. unka kahana tha ki germany kii nayi sarkaar purna rup se prajatantric he or rashtrasang kii sadsyta ke liye icchhuk he. nirastrikaran kii shart keval germany par hi nahin, apitu samast rajyon par lagu kii jaani chahie. vishwayuddh ke liye ekmaatr germany ko jimmedaar tehraana galat he. german prastaav main yah bhi kaha gaya tha ki sandhi kii sabhi sharton ko maananaa asambhav he. ek bade raashtra ko kuchalakar tathaa use gulam banaakar sthaayee shanti sthapit nahin kii ja sakati. 
 mitrarashtron ne germany ke prastaavon par vichaar kiya or kuch chote-mote parivartan ke baad germany ko paanch dinon ke bheetar hi sanshodhit sandhi par hastakshar karne ko kaha gaya. is baar germany ko yah avasar nahin diya gaya ki vah sandhi ke masavide ke sambandh main kisi prakaar kaa sanshodhan yaa nivedan prastut kar sake. mitrarashtron ne spasht kar diya tha ki hastakshar nahin karne kaa arth germany par punah akraman hoga. ant main german sarkaar ne sandhi par hastakshar karnaa sweekaar kar liye.
 rashtrasang kaa nirmaan evam sanghathan varsay-sandhi kaa ek atyant mahatvapurn ang tha. sandhi ke pratham bhaag kaa sambandh isi se he. yah multah raashtrapati wilson kaa srijan tha. uskaa khyaal tha ki rashtrasang ko shanti-sammelan kii sabase mahaan kriti honi chahie. lid jorge ne likhaa he wilson shanti-sandhiyon ke keval us bhaag ko jisamen rashtrasang kii vyavastha thi, sabase adhik mahatv detaa tha. iske liye vah koi bhi tyaag karne ke liye taiyaar tha or ant main uske kathin prayaas se hi rashtrasang kaa nirmaan hua. wilson ko chhodkar mitrarashtra ke anya pratinidhiyon kaa yah vichaar tha ki rashtrasang sambandhi baton ko varsay-sandhi ke antargat rakhana aavashyak nahin he. antatah wilson kii baat maan lee gayi or rashtrasang ke samvidhan ko varsay-sandhi ke antargat hi rakh diya gaya. varsay-sandhi kii pratham 26 dharaayen rashtrasang kaa samvidhan hi he, jiskaa uddeshy anterrashtriya sahyog ko badhanaa tathaa anterrashtriya shanti or suraksha ko kaayam rakhana tha. 
 alss-lauren pradesh : varsay-sandhi dwaara pradeshik parivartan karke germany kaa ang-bhang kar diya gaya. 1871 main germany ne france se alses-lauren ke pradesh chin liye the. sabon ne ek swar se is baat ko sweekaar kiya ki yah ek galat kaam hua tha or iskaa ant aavashyak he. atah sandhi kii sharton ke dwaara alss-loren ke pradesh france ko waapas de diye gayi.
 rinland : france kii suraksha kii drushti se germany ke rinland main mitra rashtron kii sena 15 varshon tak rahegi tathaa rin nadi ke aas-paas ke kshetra ko sthai rup se nihshastr kar diya jaae taaki germany kisi prakaar kii kilabandi na kar sake.
 saar kshetra : saar kshetra germany main koyala kshetra ke liye prasiddh tha. is pradesh kii shashan vyavastha kii jimmevary rashtrasang ko saunp di gai kintu koyale kii khaanon kaa swaamitv france ko diya gaya. yah bhi tay hua ki 15 varshon baad janamat sangrah dwaara nishchit kiya jayega ki saar kshetra ke log germany ke saath rahanaa chaahate hai yaa france ke saath. yadi saravasi germany ke saath milane kii ichha prakat karen to germany france ko nishchit mulya dekar khaanon ko punah kharid le.
 belgium evam denmark kii prapti : upen marshnet or malmedi kaa pradesh belgium ke adheen kar diya gaya. shleshwig main janamat sangrah karke uskaa uttari bhaag denmark ko de diya gaya.
 germany kii purvi seemaa : germany ko sabase adhik nuksaan purvi seemaa par uthaanaa padaa. mitra rashtron ne swatantra poland rajya ke nirmaan kaa nirnay kiya. danging ko swatantra nagar ke rup main parivartit kiya gaya or use raashtra sangh ke sangrakshan main rakh diya gaya. poland ko samudri maarg dene ke liye dajing ke bandargah kaa upyog karne kaa adhikaar diya gaya. memel kaa bandargah germany se lekar lithuania ko de diya gaya. germany ne checkoslovakia ke rajya ko manyata di. is prakaar pradeshik vyavastha ke tahat germany ko 25 hajaar varg mile kaa pradesh or 70 lakh kii aabaadi khoni padi.
 german upnivesh sambandhi vyavastha : mitra raashtra german upniveshon ko apane-apane samrajya main milanaa chaahate the kintu wilson ne iskaa kadaa virodh kiya. wilson ke virodh ke kaaran mitra rashtron ne sangrakshan pranali kii shuruuaat kii. iskaa aashay yah tha ki jo desh bahut pichde hue he unka samuchit kalyaan va vikaas karnaa. sabhy rashtron main pavitra dharohar ke rup rashtrasang kii ore se isaki unnati ke liye diya janaa chahie. Mindet vyavastha ke tahat germany ko apni sabhi upnivesh chhodane pade or unhen mitra-rashtron ke sangrakshan main rakhaa gaya. prashanth mahaasaagar ke kai dwipon tathaa africa mahadeshon main sthit upnivesh germany ko khone pade.
 german sena kii adhiktam sankhya ek lakh kar di gai. anivaary sainik seva par pratibandh laga diya gaya. hawaii jahaajon ko pratibandhit kar diya gaya. iske atirikt nausena shakti ko bhi simit kar diya gaya. germany kii nausena ke keval 6 yudhpot rakhane kii ijaajat di gai. pandubbiyon ko mitra rashtron ko saunpane kii baat kii gai. nihshastreekaran kii is vyavastha kaa paalan karwaane tathaa nigaraanee rakhane ke liye germany ke kharch par mitra rashtron kaa ek sainik ayog sthapit kiya gaya. is prakaar sainik drushti se germany ko pangu bana diya gaya.
 varsay sandhi kii 231veen dhara ke tahat germany va uske sahyogi rajyon ko yuddh ke liye ek maatr jimmedaar mana gaya. atah mitrarashtron ko yuddh main jo kshatipurti uthaani padi thi, uske liye germany ko kshatipurti karne ko kaha gaya ki 1921 tak germany 5 arab dollars mitrarashtron ko de. mitra rashtron ko germany se kuch vastu ke aayaat-niryaat par vishesh suvidhaayen di gai. nil nahar kaa anterrashtriyakaran kar use sabhi jahaajon ke liye khulaa chhod diya gaya.
 sandhi kii 231veen dhara ke anusaar sari kshati or yuddh ke liye germany ko uttaradaayi tehraaya gaya. 
 raajnneetik vyavastha ke antargat rashtrasang kii sthapana varsay kii sandhi kaa mahatvapurn ang thi. wilson ke prabhaav ke kaaran hi rashtrasang kii dhaaraon ko varsay kii sandhi main rakhaa gaya. rashtrasang kaa uddeshy anterrashtriya sahyog evam suraksha ko kaayam karnaa tha.
 vishwa itihaas main hui anek sandhiyon main varsay kii sandhi sarvaadhik varnit or vivaadit rahi he. vastutah is sandhi ne vishwa itihaas kii dhara ko gahare rup se prabhavit kiya. in sandhi kii teevr aalochana kii jaati he or is dwitiya vishwayuddh ke beej ke rup main samajha jaataa he. nimna binduon ke tahat is sandhi kii aalochana ko dekha ja saktaa he-
 1. aropit sandhi : varsay kii sandhi ko “ek laadi gai shanti” kii sangya arthath “aropit sandhi” ke naam se janaa jaataa he. sandhi ko taiyaar karte samay sammelan main germany ko sthaan nahin diya gaya. yah mitra rashtron kaa aadesh tha jise sweekaar karne ke atirikt germany ke samaksh koi doosraa upaay nahin tha. german pratinidhiyon ke dwaara sikaayat karne par bhi unhen dhamkee di gayi kii yadi ve paanch din ke andar sandhi par hastakshar nahin kiye to unke khilaaf punah akraman kar diya jaayegaa. atah germany ke man main yah baat baith gai ki yah aropit sandhi he jise maanane ke liye vah baadhya nahin he. yahi vajah he ki germany ne aage chalakar sandhi praavdhaanon ko thukraa diya.
 2. jansadharan kii shanti nahin, rajanyikon kii shaanti : varsay kii sandhi main ullekith praavdhaan jansadharan ke hit or aakankshaon ko puraa nahin kar sake. isamen kai aisi pradeshik vyavasthaayen thi jisamen sanshodhan kii jarurat thi. kshatipurti main kai aise praavdhaan kiye gaye the jo europe ke audyogic punerjeevan ko vinaashkari aghat pahuchaaye bina vasuul nahin kiye ja sakate the. is tarah jansadharan kii shanti kaa yah sandhi puraa nahin karti.
 3. kathor evam apmanjanak sharten : varsay kii sandhi dwaara germany ko chhin-bhinn kar diya gaya, upnivesh chin aarthik rup se pangu bana diya gaya, aarthik sansadhano par duusare rashtron kaa swaamitv sthapit kar diya gaya or sainik drushti se use aapng bana diya gaya. kshatipurti kii shart atyant kathor evam apmanjanak thi. kshatipurti kii rakam adaa na karne kii sthiti main germany ke kshetron par kabja karne kii baat kii gai. vastutah vijeta raashtra ne pratishodh ke tahat kathor sharton ko germany par ladaa. sandhi kii sharte itani kathor thi ki koi bhi swabhimani, susanskrit raashtra ise sahan nahin kar saktaa tha. churchill ke shabdon main “isaki aarthik sharten is had tak kalankapurna tathaa nirbuddha thi ki unhone ne ise spashtatya nirarthak bana diya.”
 4. sandhi galat sthanon par kathor tathaa galat tareeke se naram thi : yah sandhi keval asaamaanya rup se kathor nahin thi, varan galat sthanon par kathor tathaa galat tareeke se naram thi. tathakthith yuddh aparaadh sambandhi praavdhaanon germany dwaara sweekrut karaane kaa praytn yatharth se pare tha kyonki jaisaa david thamsan ne kaha “is baat kaa ullekh aise masaude main shaamil karke jis par hastakshar karne ke liye german pratinidhi vivash kiye gaye naiki uttardaayitv kii bhaavana utpann nahin kar sakate the.” duusare kshatipurti kii maang bhi asambhav maatra main kii gai thi or isaki vrihat raashi bina kisi gambhir vichaar kiye nishchit kii gai thi. aarthik drushti se yah sampada germany ke liye chukaana tathaa mitra rashtron ke liye praapt karnaa kaise sambhav hoga, iskaa vishleshan nahin kiya gaya tha. nihsandeh dand or muaavje kaa sampurna aakaar aviveki or avyavhaarik tha. uparyukt sabhi prakaar kii anaavashyak kathorataayen germany ke rashtriya asantosh va krodh ko abhivyakti karne kii uski kshamta ke viruddh koi pruthak kadam nahin uthaaya gaya. yah sandhi galat tareeke se naram thi, 'saar kshetra' kaa raashtra sangh dwaara 15 varsh tak shashan or 1935 main use germany kaa lautaa dena shaayad hi uchit tha. rinland par 15 varsh tak mitra rashtron kaa adhikaar bhi khokhla siddh hua.
 5. pratishodhatmak sandhi : vijeta rashtron ne pratishodhatmak ravaiya apanaakar kathor sharton ko germany par ladaa. france apni puraani paraajay or ampan kaa badla lenaa chaah rahaa tha us drushti se sandhi main germany ke saath adhiktam kathor praavdhaan kiye gaye.
 6. apmanjanak sandhi : yah sandhi germany ke liye rashtriya apmaan kaa kaaran thi. kaisar wiliam kii apadasta, baari kshati purti raashi kii vasuuli. mitra rajyon kaa german taton, karakhono, nadiyon adi par adhikaar or senaaon kii germany main upastithi, germany kaa vibhaajan,upniveshon kii mitra deshon dwaara lut tathaa bhedbhaavpurn, asmaan,anyaaypurna sharten adi sabhi apmanjanak to the hi. sandhi patron par hastakshar ke liye aane vaale german pratinidhiyon ke saath klemensho kaa abhadra vyavhar, unhen kaidiyon ke saamaan rakhana, janata dwaara gaaliyaan, sade hue fal, inte,pathar ko un par phekna adi pratinidhiyon kaa apmaan nahin balki germany kaa apmaan tha.
 7. vishwasghaatee sandhi : varsay kii sandhi naitik drushti se anuchit va germany ke saath vishwasghaat maani gai. germany ne wilson ke 14 sutron ke aadhaar par yuddh kar sandhi karnaa sweekaar kiya tha lekin varsay kii sandhi main wilson ke in sutron kaa khuleam ulanghan hua tha. germany ke saath rashtriyata ke siddhant kaa paalan nahin hua tha. us par bahut si sharte lad di gai thi. lekin vijetaon ko usase mukt rakhaa gaya he. wilson ke tisare sutara ke anusaar anterrashtriya vyapaar kii samast rukawate dur karne kaa praytn karnaa tha, kintu germany kii samuhik swtantraa surakshit nahin thi. uskaa antarrashtriya vyapaar varshon tak mitrarashtron ke niyantran main rahaa. 14 sutron main sabhi rashtron ke shastron ke kami karne kaa suzav diya gaya tha, kintu mitra rashtron ne apane shastron main kami kiye bina germany kii sainik shakti ko atyant simit kar diya. mitra rashtron ne wilson ke 14 sutron kaa paalan usee seemaa tak kiya jahaan tak unhen laabh tha. is tarah varsay kii sandhi main germany ke saath vishwasghaat kiya gaya. is vishwasghaat kaa badla lene ke liye aage germany ne yuddh kiya.
 8. sandhi ke pranetaon main vaicharik sangharsh : varsay kii sandhi ne teen bado ke vichaara or uddeshyon main sangharsh kii sthiti maujuud thi. wilson ke ucch parantu avyaavhaarik vichaar, climenso ke rashtravaadi va yathartwaadee maangon tathaa lid george ke avasarwaadi uddeshyon ke bich virodh tha, baavjood iske varsay kii sandhi par inaki sahmati thi jo inke samrajyavaadee va shoshan kii maansikta ko pratibibint karata he. logsan ke anusaar “wilson ke adarshavaad or sammelan ke bhautikwaad main teevr virodh tha or zyaadaatar maamalon main bhautikwaad vijayi rahaa.”
 9. sanghash ke naye daur kii shuruuaat : varsay kii sandhi ne europea rashtron ke bich vishwavyapa satta ke liye nae sangharsh kii shuruuaat kii. 1919 tak anterrashtriya vidhi kisi desh kii sarkaar tathaa uske nagarikon kii sampatti main bhed maanati thi. kintu varsay kii sandhi ke anusaar yuddhrat desh apane tathaa apane mitra rashtron kii seemaa main kisi shatru desh ke vyakti kii kisi prakaar kii sampati jabt kar saktaa tha. yadi vah yuddh main vijayi hua to parajeet desh kii sarkaar ko apane nagarikon kii idas prakaar jabt kii gai sampatti kii kshatipurti karne ke liye baadhya kar saktaa tha. yah ek nayaa drushtaant tha.
 10. wimer ganatantr ke prati ghrinaa : yuddh ke baad germany main wimer ganatantr kii sthapana hui or use varsay kii sandhi se jodakar dekha gaya. tamaam udaaravaadi visheshtaon ke bich ise shatru paksh dwaara sthapit sanstha mana gaya. isliye germany main prajatantr aarambh se hi dwandv, ghrinapatr va shatrupaksh kii vyavastha ban gaya.
 11. aatmanirnay ke siddhant kii avhelnaa : italy kii simaaen rashtrawaad ke siddhant par nirdhaarit nahin kii gai, na hi poland kii bhoomi par sabhi naagarik nirvivaadit rup se pole the. isi prakaar turki ke samrajya ke bhaagon ko surakshit samprabhutaa kaa vachan nahin diya gaya. rashtrasang vishaal va laghu rajyon ke samaan raajnneetik samprabhutaa dilaane main asamarth rahaa. is sandhi ke naitik paksh va yukti sangatta ke vishay main e.je.pi. tailor kaa kathan he ki “prarambh se hi varsay kii sandhi main naitik manyata kaa abhaav tha. germany ke vishay main aatm nirnay ke siddhant kii avhelnaa kii gai. raashtrapati wilson ke aatmanirnay ke siddhant ke anusaar europe ke anek rashtron kaa punargathan kiya gaya tha. isse anusaar ek hi raashtra jati, ek hi bhashaa evam saanskrithik parampara vaale logon ko milakar unka pruthak tantra banane kaa nishchay kiya gaya. isi aadhaar par checkoslovakia, poland, yugoslavia ke swatantra rajyon kaa janm hua. kintu is siddhant kaa germany, austria or hungary ke sambandh main paalan nahin kiya gaya. germany ke hajaaron nagarikon ko german samrajya se pruthak karke anya rajyon ke adheen kar diya gaya.” 1918 i. main jab austria ke germanon ne german-austria ganatantr kii sthapana kii or german ke ganatantr ke saath sammilit hone va land ko milaane kii ichha vyakt kii tab mitra rajyon dwaara sitambar 1919 i. main donon rajyon ke sammilan par pratibandh laga diya gaya. is prakaar mitra rashtron dwaara swayan dwaara sweekrut siddhant ko germany ke vishay main kriyanvit na kar german nagarikon ko niraash kiya gaya. butlerane anusaar “aatmanirnay ke siddhant kaa yuktiyukt prayog na karnaa paris kii vyavastha main antarnihit kamajori kaa dyotak tha.”
 vishwa itihaas ke jin ek sandhiyon or uske prabhaavon kii sarvaadhik charchaa hui he, unamem varsay kii sandhi kaa vishisht sthaan he. us sandhi ke kathor praavdhaanon or uske swaroop ke sandarbh main aalochakon ne ise dwitiya vishwayuddh ke kaaran ke rup main paribhaashit kiya he. unke anusaar varsay kii sandhi shanti kii vyavastha na hokar asantosh kii janak thi. sandhi ke thik 20 varsh 2 maheene 4 din pashchaat yah sansar dwitiya vishwayuddh ke chapet main aa gaya.
 sandhi hone ke baad se hi uski vyavasthaaon ko germany dwaara bhang kiya jaataa rahaa. saath hi sandhi praavdhaanon main sanshodhan bhi kiye jate rahe. in sandhi praavdhaanon ke ulalanghanon evam sanshodhano ne sansar ko dwitiya vishwa yuddh kii ore dhakel diya. sandhi praavdhaanon kaa ulanghan evam sanshodhan isliye kiya gaya ki yah atyadhik kathor evam apmanjanak thi. aisi kathor evam apmanjanak sandhi kii sharton ko koi bhi swabhimani raashtra ek lambey samay tak bardaasht nahin kar saktaa tha. atah yah spasht tha ki germany bhavishya main uparyukt avasar milte hi varsay sandhi dwaara thopi gai vyavastha se mukt hone tathaa apmaan ke kalank dhone kaa prayaas karegaa. germany kii catholic centre party ke agerburger kaa viraam sandhi ke samay vaktavy tha ki "german jati ksht sahegi parantu maregi nahin." swabhaavik rup se germany ne is apmanjanak sharton ko dhone kaa safal prayaas kiya. parinamswaroop kuch hi varshon main europe kaa raajnneetik vaataavaran atyant ashaant ho gaya or vishwa ko pratham mahayuddh se bhi adhik bhayankar or pralayankari yuddh dekhnaa padaa. france ke marshall foch ke anusaar bhi "yah sandhi shanti nahin he, keval 20 varshon kaa yudhviram he." spasht he ki isi sandhi main dwitiya vishwayuddh ke beej vidyaman the.
 1919 main sandhi ke samay germany asahaay tha or sandhi ke chupchaap sweekaar karne ke alaava uske paas koi chaara na tha lekin jaise-jaise samay bitta gaya vaise-vaise vah kuch shakti sanchay karke sandhi kii sharton kaa ulanghan karne laga or sandhi nirmaataaon ne bhi usamen sanshodhan kiye. 1926 main jab germany ko rashtrasang kii sadsyta di gai tab sandhi ke pratham bhaag main sanshodhan kiya gaya. yuddh aparaadhiyon sambandhi saatvaan bhaag kabhi purnatah kriyanvit nahin kiya gaya. german samraat wiliam kaisar sahit anek yuddh aparaadhiyon ko dand na dekar mahaj kuch ek ko saamaanya dand die gaye. kshatipurti se sambandhit praavdhaan ko pehle to sanshodhit kiya gaya or baad main purnatah tyaag diya gaya. lojaan sammelan main kshatipurti ke prashn ko hi samaapt kar diya gaya.
 1933-34 main german raajnneeti main hitler ke utkarsh ke baad varsay kii sharton ko todna to ek maamuli baat ho gai. 1935-36 main hitler ne sandhi ke nihshastreekaran se sambandhit praavdhaanon kaa ulanghan kar senaaon main vruddhi kii or 1936 main rinland par adhikaar kar liya. march 1938 main austria ko germany ke saath milakar tathaa sitambar 1938 checkoslovakia ko milakar hitler ne varsay kii sandhi ke pradeshik vyavasthaaon ke praavdhaanon ko bhang kar diya. jab hitler ne varsay sandhi dwaara nirmit poland se sambandhit polish galiyare evam danging bandargah sambandhi vyavasthaaon ko todane ke uddeshy se poland par akraman kiya to dwitiya vishwayuddh prarambh ho gaya. kuch milakar varsay sandhi kii anyaaypurna vyavasthaaon ko todane ke liye hi hitler ne ghatnaon kii vah shrunkhlaa aarambh kii jiske kaaran dwitiya vishwayuddh kaa visphot hua. is tarah varsay kii sandhi praavdhaanon ke unmoolan kii prakriya kii antim parinti dwitiya vishwayuddh ke aarambh main hui. is drushti se dwitiya vishwayuddh ke beej varsay kii sandhi main dekhe ja sakate hai.
 kuch aalochak maanate hai ki varsay sandhi kii kathor sharte nahin balki unako kriyanvit karne kii dhilaai dwitiya vishwayuddh kaa kaaran bani. logsam ke anusaar- 
 is prakaar isamen koi andeh nahin ki varsay kii anyaaypurna kathor or apmanjanak sandhi, ek seemaa tak dwitiya vishwa yuddh ke liye uttaradaayi thi. kintu yah bhi satya he ki mitra rashtron kii paraspar virdohi niti, upeksha, udaseenta, tushtikaran or sandhi kii sharton ko kathortapurvak lagu na karwaane kii niti bhi iske liye kam uttaradaayi nahin thi.
