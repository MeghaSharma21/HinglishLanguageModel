 librehan ayog, bharat sarkaar dwaara 1992 main ayodhya main vivaadit dhaanche babari masjid ke vidhwans kii jaanch padtaal ke liye gathit ek jaanch ayog he, jiskaa kaarykaal lagbhag 17 varsh lanbaa he. bhartiya grih mantralay ke ek aadesh se 16 disambar 1992 ko is ayog kaa gathan huya tha. iskaa adhyaksh bhartiya sarvocch nyaayalay ke sevanivrutt nyaayadhish manmohan singh librehan ko banaaya gaya tha, jinhen 6 disambar 1992 ko ayodhya main dhahaaye gayi babari masjid ke vivaadit dhaanche or uske baad faile dangon kii jaanch kaa kaam saunpa gaya tha. ayog ko apni report teen maheene ke bheetar pesh kerani thi, lekin iskaa kaarykaal adtalis baar badhaayaa gaya or 17 varsh ke lambey antaraal ke baad antat ayog ne 30 june 2009 ko apni report pradhanmantri manmohan singh ko saunp di. navambar 2009, main report ke kuch hisse samachar media ke haath lag gayi, jiske chalate bhartiya sansad main bada hangaamaa hua.
 ayog ko nimna binduon kii jaanch kar apni report saunpane ko kaha gaya tha:
 desh ke sabase lambey samay tak chalane vaale jaanch aayogon main se ek is ek vyakti ke panel ke ayog par sarkaar ko kul ru.8 karod kharch karnaa padaa, ne 6 disambar 1992 ko ek hindu unmaadi bheed dwaara dhahaaye gayi babari masjid ke vivaadit dhaanche se sambandhit pramukh ghatnaon par ek jaanch report likhi. sutron ne indo-asian news sarvice ko bataaya ki, alaava iske ki kisne is 16 veen sadi kii masjid ko giraane main mahatvapurn bhoomika adaa kii, ayog yah bhi jaanane kii koshish karegaa ki is vivaadit dhaanche kaa vidhwans kyon or kaise hua? or iske liye jimmedaar sanghathan or log koun hai? 
 purv pradhanmantri pi ve narsingh raav dwaara ayog kii niyukti vidhwans ke do saptaah baad 16 disambar 1992 ko is aalochana ko taalane ke liye kii gayi ki unki sarkaar babari masjid kii raksha karne main vifal rahi thi. agast 2005 main ayog ne apane aakhri gavaah kalyaan singh kii sunwaayee khatm kii jo us samay uttar pradesh ke mukhyamantri the or vidhwans ke thik baad unki sarkaar ko barkhaast kar diya gaya tha.
 apni 16 varshon kii karrwai main, ayog ne kai netaaon jaise kalyaan singh, swargeey pi.ve. narsingh raav, purv up pradhanmantri laalkrishna adwani, murali manohar joshi, uma bharti or mulaayam singh yadav ke alaava kai naukarshahon or police adhikariyon ke bayaan darj kiye. uttar pradesh ke sheersh naukarshahon or police adhikariyon ke alaava ayodhya ke tatkaaleen jila magistrate aar.en. shrivastav or varisht police adheekshak di bi raay kaa bayaan bhi darj kiya gaya.
