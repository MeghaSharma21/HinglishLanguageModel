 sanvida ke paryaayavachi shabd izaara, vyavastha, pan, thika yaa theka, shartnama tathaa samjhauta hai. kanoonee kshetra main yah shabd sanvida ke arth main hi prayukt hota he. kuch vidwaanon ke mat se iske antargat keval ve hi samjhaute liye ja sakate hai jo kanuunan lagu kiye ja sakate hon. sarvamaanya na hote hue bhi paribhaasha main yah ek sudhaar he. vibhinn deshon ke apane-apane kanoon hote hai, jo vahaan ke nivaasiyon ke parsparik daayitv nishchit karte hai. bharat main bhi "bhartiya sanvida adhinium 1872" ban gaya he. iske pehle vyaktiyon ke parsparik bartaav tathaa daayitv unke reeti-rivaaj, roodhiyon yaa dharmik manyataon ke aadhaar par niyantrit hote the.
 do yaa adhik vyaktiyon, yaa pakshon, ke bich aisa aichhik samjhauta jiske anusaar kisi paksh dwaara pratigyaat krity, vyavhaar, yaa kriya nishedh ke badale main duusare paksh par kuch dene, karne, sahane, yaa kisi vishisht prakaar kaa vyavhaar karne kaa daayitv ho or jo un pakshon ke bich tadvishyak kanoonee sambandh sthapit karne ke uddeshy se kiya gaya ho, "thike" kaa rup letaa he. is prakaar koi saamaajik nimantran sweekaar kar lene par saamanytah koi kanoonee jimmedaari nahin aati, at: vah thika nahin mana jaataa.
 kanoon ke anusaar kanuunan lagu kiye ja sakane yogya koi bhi samjhauta thika he. kanuunan vahi samjhauta lagu kiya ja saktaa he, jo thike kii arhata rakhane vaale pakshon ke madhya, unki swatantra sahmati ke falswaroop, vidhisammat uddeshy se, vidhisammat vyavhaar ke liye kiya gaya ho or spasht rup se radd na ghoshit kiya gaya ho. iske saath kisi anya vishesh kanoon kaa pratibandh bhi lagu hoga, jiske anusaar thika likhit, mudrankit, gavaahon kii syaahi se yukt tathaa panjikaran ke tatkaaleen kanoon ke antargat panjikrut hona chahie.
 thike main kam-se-kam do paksh hote hai, ek samjhaute kaa prastaav karne vaala or doosraa use sweekrut karanevaala. "prastaav" tathaa "sweekruti" milakar "samjhauta" hota he, jo kanuunan lagu kiye ja sakane yogya hone par "thika" hota he. prayek vyakti jo vyask ho, aveikshipt mastishkvaala ho tathaa us par lagu hone vaale kisi anya kanoon dwaara thika karne ke liye ayogy na ghoshit kiya gaya ho, aise samjhaute main bhaag le saktaa he. swatantra sahmati kaa yah arth he ki vah dabaav, anuchit prabhaav, dhokhaa, anrut prastutikaran yaa bhul ke kaaran na hui ho. in sabaki paribhaashaayen kanoon main di gai hai.
 pakshon ke vaastavik abhipraayon kaa hi, jahaan tak sambhav ho, kriyanvit kiya janaa kanoon kaa uddeshy he. at: kisi bhi paksh ke avyask yaa veikshipt hone se thika radd mana jaataa he. kabhi-kabhi veikshipt ho jane vaale vyakti dwaara aveikshipt avasthaa main kiya hua thika radd nahin samajha jaataa. dhokhe yaa anrut prastutikaran dwaara yadi kisi paksh kii sahmati praapt kii gai ho, to vah paksh, yadi thik samajhe, thike ko puraa karvaa saktaa he or un sab maangon ko pesh kar saktaa he jinka vah adhikari hota, yadi prastutikaran thik hota; kintu apni saamaanya buddhi se vaastaviktaa ko jaan sakane kii sthiti main hote hue sahmati dene vaala paksh thike ko radd nahin karvaa saktaa. isi bhanti keval asaadhaaran bhoolen, jo sakriy rup se thike kii kuch sharton par nahin varan uske mul par aghat karti hai, thika radd kiye ja sakane kaa kaaran ho sakati hai.
 thike main antarnihit uddeshy yaa vyavhaar kaa vidhisammat hona anivaary he, arthath vah kanoon se nishiddh na ho, kisi kanoon ke abhipraay par ghaatak prabhaav na daale, dhokhebaaji se bharaa na ho, duusare ko pratyaksh yaa paroksh rup se shaareerik yaa saanpattik kshati na pahunchaae, athwa adaalat dwaara naitikta yaa niti kaa virdohi na mana jaataa ho, anyathaa thika avaidhanik or radd samajha jaataa he. uddeshy yaa vyavhaar aanshik rup se avaidhanik hone par bhi sara thika radd mana jaataa he.
 thika purna karne ke do dhang hai : bhaag lene vaale pakshon dwaara thika samaapt karne kaa aapasi samjhauta kar liya jaae, yaa niyamon or pratibandhon ke anusaar uske uddeshy or vyavhaar puure kar liye jaaen. thike kaa daayitv lenevaale vyaktiyon kii mrityu ke uparaant bhi unke pratinidhiyon par use puraa karne kaa daayitv rahata he, yadi us thike kaa koi anyathaa abhipraay na prathit hota ho. jaise kisi nishchit tithi tak kisi saamagree ke sambharan ke thike main donon pakshon main se kisi kii mrityu ke pashchaat, uskaa pratinidhi thika puraa karne ke liye baadhya hoga; kintu koi chitra bana dene ke thike main ek kii mrityu ke uparaant uskaa pratinidhi na swayan baadhya he, na duusare ko baadhya kar saktaa he.
 niyamon or pratibandhon ke anusaar thika puraa na hone par vah bhang hua mana jaataa he. aisi sthiti main kshatigrast paksh samay bhang karne vaale paksh se uchit harjaana praapt karne kaa adhikari hota he; kintu yadi kshatipurti kii raashi yaa harjaana swaroop anya kisi shart kaa spasht ullekh nahin he, to kisi apratyaksh athwa doorvyapee kshati ke liye harjaana dey nahin he. kabhi-kabhi prastaav kii sweekruti ke saath-saath kuch dharohar diya jaataa he, jo samjhauta karne ke liye prastut pakshon ke satyashay kaa suchak hota he. yah raashi thike ke falswaroop hone vaale bhugtan kaa ansh nahin, kintu thike ke kriyanvit na hone par harjane kaa ansh avashya ban jaati he.
 ejiniyari nirmaan ke kaary adhiktar thike par hi karaae jate hai, kyonki aisa karne se kaary kii laagat nishchit ho jaati he or usamen adhik herpher hone kii sambhaavna nahin rahati. kaary ko nishchit visheshtaon ke anusaar sampann karaane ke liye yah nitant aavashyak he ki uski dekharekh ke jimmedaar ejeeniyar or uske adheen karmchaaree puri eemaandaaree baraten or apane vaiyaktik laabh ke liye thikedaar ko kisi prakaar bhi hin dravya na lagane den or kaarigari bhi na bigadane den. ye thike bhi do prakaar ke hote hai. ek main thikedaar kaary ke liye saare dravya swat: lagaataa he or duusare main kaary kaa maalik dravyon kaa prabandh karata he or thikedaar keval kushal or akushal karigar or majdoor hi lagaataa he. 
