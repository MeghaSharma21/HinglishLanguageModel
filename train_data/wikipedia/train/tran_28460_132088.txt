 dharmasutron main varnashram-dharm, vyaktigat aacharan, raja evam praja ke karttavya aadi kaa vidhaan he. ye grihyasutron kii shrunkhlaa ke rup main hi uplabdh hote hai. shrautasutron ke samaan hi, mana jaataa he ki prayek shakha ke dharmasutra bhi pruthak-pruthak the. vartmaan samay main sabhi shakhaon ke dharmasutra uplabdh nahin hote. is anuplabdhi kaa ek kaaran yah he ki sampoorn pracheen vaanmay aaj hamaare samaksh vidyaman nahin he. uskaa ek bada bhaag kaalakwalit ho gaya. iskaa doosraa kaaran yah mana jaataa he ki sabhi shakhaon ke pruthak-pruthak dharmasutron kaa sambhavat: pranayan hi nahin kiya gaya, kyonki in shakhaon ke dwaara kisi anya shakha ke dharmasutron ko hi apana liya gaya tha. purvamimasaa main kumaril bhatta ne bhi aisa hi sanket diya he.
 aaryon ke reeti-rivaaj vedadi pracheen shastron par aadhrut the kintu sutrakaal tak aate-aate in reeti-rivaajon, saamaajik sansthaanon tathaa raajnneetik paristhitiyon main paryaapt parivartan evam pragati ho gayi thi at: in sabko niyambaddh karne kii aavashyaktaa anubhav kii gayi. saamaajik vikaas ke saath hi uthi samasyaayen bhi pratidin jatil hoti ja rahi thim. inke samaadhaan kaa kaarybhaar anek vaidic shakhaon ne sambhaal liya, jiske parinamswaroop gahan vichaar-vimarsh purvak sutaragranthon kaa sampaadan kiya gaya. in sutaragranthon ne is dirghakaalin bauddhik smapda ko sutron ke madhyam se surakshit rakhaa, iskaa pramaan in sutaragranthon main uddhrut anek pracheen aacharyon ke mat-matantaron ke rup main miltaa he. yah to vikaas kaa ek kram tha jo tatkaalik paristhiti ke kaaran nirantar ho rahaa tha. yah vikascram yaheen par nahin rukaa apitu sutaragranthon main bhi samyaanukool parivartan evam parivardhan kiya gaya jiske falswaroop hi parvarti smritiyon kaa janm hua. nayi-nayi samasyaayen phir bhi ubhartee raheen. unke samaadhanarth smritiyon par bhi bhashya evam tikaayen likhi gayin jinke madhyam se pracheen vachanon kii naveen vyakhyaayein kii gayin. is prakaar apane se purvavarti aadhaar ko tyaage bina hi nutan siddhanton tathaa niyamon ke samyaanukool pratipaadan kaa maarg prashast kar liya gaya.
 jaisaa ki naam se hi vidit he ki dharmasutron main vyakti ke dharmasambandhi kriyakalapon par vichaar kiya gaya he, kintu dharmasutron main pratipaadit dharm kisi vishesh puja-paddati par ashrith na hokar samast aacharan va vyavhaar par vichaar karte hue sampoorn maanavjivan kaa hi niyantrak he. 'dharm' shabd kaa prayog vaidic samhitaon tathaa unke parvarti sahitya main prachur maatra main hota ja rahaa he. yahan par yah avadhey he ki parvarti sahitya main dharm shabd kaa vah arth drushtigochar nahin hota, jo ki vaidic samhitaon main uplabdh he. samhitaon main dharm shabd vistrut arth main prayukt he. atharvaveda main pruthivi ke gyaarah dharak tattvon kii gananaa ‘pruthivin sdharyanti’ kahkar kii gayi he. isi prakaar rugveda* main ‘tani dharmani prathamanyasana’ kahkar yahi bhav prakat kiya gaya he. is prakaar yah dharm kisi deshavishesh tathaa kalvishesh se sambandhit na hokar aise tatwon ko pariganit karata he jo samast pruthivi athwa uske nivaasiyon ko dhaaran karte hai. ve niyam shaashvat hai tathaa sabhi ke liye aprihaary hai. maxmooler ne bhi dharm ke is swaroop kii ore in shabdon main ingit kiya he- pracheen bharatvasiyon ke liye dharm sabase pehle anek vishyon ke bich ek ruchi kaa vishay nahin tha apitu vah sabakaa aatmasamarpan karaane vaali vidhi thi. iske antargat na keval puja or prarthana aati thi apitu vah sab bhi aata tha jise ham darshan, naitikta, kaanoon or shashan kehete hai. unka sampoorn jivan unke liye dharm tha tathaa duusari chijen maanon is jivan kii bhautik aavashyaktaaon ke liye nimitt maatr thim. samhitaon ke parvarti sahitya main dharm keval varnashram ke aachaar-vichaar tathaa kriyakalapon tak hi simit rah gaya. upanishit-kaal main dharm kaa yahi swaroop uplabdh hota he. chaandogya upanishad* main dharm ke teen skandh ginaae gayi hai. inamen yajna, adhyayan tathaa daan pratham, tap dwitiya tathaa acharyakul main vaas tritiy skandh he. spasht hi inke antargat virgon main rudh hokar parvarti kaal main puujaapaddati ko bhi dharm ne apane main samavisht kar liya. 
 itnaa hone par bhi sabhi ne dharm kaa mul veda ko mana jaataa he. manu ne to is vishay main 'dharm jigyaasmanaanaan pramaann paraman shruti:' tathaa 'vedokhilo dharmamulam' aadi ghoshnaa karke vedon ko hi dharm kaa mul kaha he.* gautam dharmasutra main to prarambh main hi 'vedon dharmamoolam'.* ‘tadwidan c smritishile’* sutron dwaara yahi baat kahi gayi he. ye donon sutara manusmriti ke 'vedonkhilo dharmamoolam smritishile c tadwidam' shlokansh ke hi roopaantar maatr hai. isi prakaar vaasishth dharmasutra* main bhi 'shrutismritivihitho dharm:' kahkar dharm ke vishay main shruti tathaa smriti ko pramaan mana he. boudhayan dharmasutra main shruti tathaa smriti ke atirikt shishtacharan ko bhi dharm kaa lakshan kahkar manusmriti main pratipaadit shruti, smriti tathaa shishtacharan ko hi sutara rup main nibaddh kiya he. is prakaar dharm ke lakshan main shruti ke saath smriti tathaa shishtacharan ko bhi sammilit kar liya gaya. darshanashastra main dharm kaa lakshya lok-paralok kii siddhi* kahkar atyant vyapak kar diya gaya tathaa ek prakaar se samast maanav-jivan ko hi iske dwaara niyantrit kar diya gaya. vaisheshik darshan ke ukt lakshan kaa yahi arth he ki samast jivan kaa, jivan ke prayek shwaas evam kshan kaa upyog hi is reeti se kiya jaae ki jisase abhyuday tathaa ni:shreyas kii siddhi ho sake. isamen hi apana tathaa dusron kaa kalyaan nihit he. dharm maanav kii shaktiyon evam lakshya ko sankuchit nahin karata apitu vah to manushya main aparimit shakti dekhtaa he jiske aadhaar par manushya apane lakshya ko praapt kar saktaa he. abhyuday tathaa ni:shreyas kii siddhi naamak lakshya itnaa mahaan he ki isse baahar kuch bhi nahin he. ise praapt karne kii ni:seem sambhaavnaayen manushya main nihit hai. is prakaar jivan ke prayek paksh par dharm vichaar karata he tathaa apni vyavastha detaa he. 
 is vyavastha ke pratipadak hi dharmasutra tathaa smritiyaan hai. dharmasutrakaron ne apane-apane granthon dwaara maanavjivan ko is prakaar niyantrit karne kaa ytn kiya ki jisase vah ukt donon lakshyon ko praapt kar sake. dharmasutrakaron ne maanav jivan se sambandhit prayek samasya par vichaar karke apni vyavastha di he jisase ki maanav jivan vyavasthit rup se chal sake. isiilie unhone varndharm, ashram-dharm, rajdharm, prajadharm, khanpan, paap, praayshchitt, jati-pratha, dayad, vivaah aadi prayek pramukh vishyon par uttam reeti se vivechan kiya. 
 dharmasutron kaa vyakti ke saamaajik jivan kii drushti se atyant mahatv he. manushya ek saamaajik praani he. samaaj main rahakar hi use apane aachaar-vyavhaar, naitikta aadi kaa paalan karnaa hota he. samaaj kii drushti se apane aap ko niyantrit karnaa hota he. uchhrun-khalataa-niyam-rahitta yaa aniatikta ke rahete samaaj chal nahin saktaa. dharmasutron main vyakti ke saamaajik jivan ke sampadanarth niyam banaae gayi hai. un niyamon ke dwaara hi samaaj main vyakti ke karttavya tathaa adhikaron kaa niyantran hota he. dharmasutron main samaaj ke vibhinn virgon ke parsparik aachaar-vyavhaar aadi kaa bhi kramik varnan rahata he tathaa vibhinn sthitiyon se guzarate hue vyakti ke kartavya evam adhikaron kaa bhi ullekh rahata he. kabhi-kabhi dharmasutra grihyasutron ke pratipaadya vishyon par bhi vichaar karte prathit hote hai kintu aisa kam sthanon par hi he. grihyasutron main pakyagya, vivaah, sanskaar, shraadh, madhupark aadi kaa varnan rahata he. is prakaar grihyasutron main vyakti ke grihasth jivan ke sanchalanarth aise reeti-rivaaj tathaa niyamon kaa varnan he jo vyakti ke dharmik jivan ko sanyamit tathaa anushaasit karte hai kintu vyakti kaa jivan keval dharm tak hi to simit nahin he. use saamaajik jivan bhi jeena hota he jahaan uski kuch saamaajik samasyaayen hoti hai, uske saamaajik evam naitik daayitv bhi hote hai jinke purna na karne par yaa unako todane par dand kaa vidhaan bhi kiya jaataa he. dharmasutron kaa mahatv isi drushti se he ki in saamaajik evam naitik dayitvon tathaa inke purna na karne par vividh prakaar ke dandon kaa vidhaan dharmasutrakaar hi karte hai. is prakaar dharmasutron kaa kshetra samaaj main vyaapt vividh virgon tathaa ashramon ke jivan or unki samasyaon tak vistrut he, jabaki grihyasutron kaa kshetra apni shakhaon ke antargat prachlit niyamon tathaa reeti-rivaajon tak hi simit he. 
 dharmasutron kaa mahatv unke vishay-pratipaadan ke kaaran he. saamaajik vyavastha kaa aadhaar varnashram-paddati he. dharmasutron main varnashram-vyavastha ke aadhaar par hi vividh vishyon kaa pratipaadan kiya gaya he. inamen varnon ke kartavyon tathaa adhikaron par paryaapt prakaash daalaa gaya he. dharmasutrakaar aaptkaal main bhi man se hi aachaar-paalan par bal dete hai. ayogy tathaa dooshit vyakti se parigrah kaa sarvatha nishedh kiya gaya he. varnon evam ashramon ke kartavya-nirdhaaran kii drushti se bhi dharmasutra paryaapt mahatv rakhte hai. dharmasutron ke kaal tak ashramon kaa mahatv paryaapt bad gaya tha at: dharmasutron main etadvishayak paryaapt nirdesh diye gayi hai. sabhi ashramon kaa aadhaar grihasthashram he tathaa uskaa aadhaar he vivaah. dharmasutron main vivaah par paryaapt prakaash daalaa gaya he. yahan par yah vishesh he ki ashtavidh vivaahon main sabhi dharmasutrakaron ne na to ek kram ko apanaaya tathaa na hi unki shreshthata ke taratamya ko sabhi ne sweekaar kiya. pratolom vivaah kii sarvatra ninda kii gayi he. vivahoparant pati-patni ke dharmik krity ek saath karne kaa vidhaan he. dhan-sampatti par donon kaa samaan rup se adhikaar mana gaya he. grihasth ke liye panch mahayajna tathaa sabhi sanskaron kii anivaaryta yahan par pratipaadit kii gayi he. dharmasutrakaar is baat se bhi bhaleebhanti parichit the ki maryaada-ulanghan se samaaj main varnsankarta utpann hoti he. dharmasutrakaron ne varnsankar jatiyon ko bhi manyata pradaan karke unki saamaajik sthiti kaa nirdhaaran kar diya tathaa varnavyavastha kaa paalan karakar varnsankarta ko rokane kaa daayitv raja ko saunp diya gaya. gautam dharmasutra* main jatyutkarsh tathaa jatyapakarsh kaa siddhanth bhi pratipaadit kiya gaya he. is prakaar varnashram ke vividh kartavyon kaa pratipaadan karke iske saath patak, mahapatak, praayshchitt, bhakshyabhakshya, shraadh, vivaah or unke nirnay, sakshi, nyaayakarta, aparaadh, dand, rin, byaaj, janm-mrityuvishayak ashauch, stri-dharm aadi aise sabhi vishyon par dharmasutron main vichaar kiya gaya he, jinka jivan main upyog he. 
 dharmasutrakaron ne vyakti ke aachaar evam vyavhaar par bahut bal diya he. aachaar hi maanav kaa aadhaar he; vahi dharm kaa tatv he, is baat ko dharamshastrakaar bhalee-bhanti jaanate the. manusmriti main to aachaar par yahan tak bal diya gaya he ki use hi 'param dharm' kah diya gaya tathaa kaha gaya he ki acharbhrasht vyakti ko veda bhi pavitra nahin kar saktaa. isi prakaar kaa vichaar vasishtha dharmasutra* main vyakt kiya gaya he. hamen dharm ko apane vyavhaar main utaarna chahie, na ki keval shabdamaatr main. yadhyapi sadachaar kaa paalan atyant aprihaary he. tabhi samaaj sthir rah saktaa he, kintu iske saath hi yah tathy bhi smaraneey he ki sadachaar kaa paalan atyant hi kathin kaary he. satat praytn karte rahane par bhi aacharan-bhrashtataa sambhav he tathaa kuch vyakti jaanboojhkar bhi samaaj-virdohi tathaa shaastra-virdohi aacharan kar dete hai. acharheenta kisi bhi kaaran se ho, aisa vyakti patit kehalaata he. dharmasutrakaar is baat ko acchhee prakaar jaanate the. ve yah bhi jaanate the ki aise vyakti ko duracharan athwa uske aparaadh kaa dand to milanaa hi chahie, kintu yadi vah man se apane paapakarm par paashchaatap karata he to pun: use shreshth banane kaa avasar pradaan karnaa chahie na ki sadaiv ke liye hi uske jivan ko andhkaarmay bana dena chahie. isi uddeshy se dharmasutrakaron ne dushtachari ke liye anek prakaar ke dandon evam prayashchiton kaa vidhaan kiya jaataa he jisase vah vyakti shuddh ho sake. dharmasutron kii drushti main apradhi vyakti ghrinaa kaa paatr nahin hai, balki vah sneh evam sahanubhuti kaa paatr he. 
 dharmasutrakaron kii manyata ke mul main karm siddhanth hai, jiske anusaar kiya hua koi bhi shubhashubh karm nasht nahin hota, apitu achche-bure kisi na kisi fal ko avashya hi utpann karata he. un karmon kaa fal chaahe isi janm main mil jaae, chaahe agle janm main, kintu vah milegaa avashya. isliye vartmaan tathaa bhavi donon hi janm shuddh ho saken, yahi dharmasutrakaron kaa ytn he. achaarshastra ke mul main karmasiddhanth hi he. yahi paap ko dur karne kii prerana detaa he. varnashram dharm ke saath hi dharmasutron main rajdharm kaa bhi gahan vivechan kiya gaya he. raja main divine ansh kii kalpana kii gayi he. dharmasutron main raja ke kartavya, adhikaar evam samajavirohi tatwon ke liye dand-vyavastha par bhi vichaar kiya gaya he. dharm tathaa arth ke virodh kii sthiti main raja ko dharm kaa hi paksh lenaa chahie. raja ke liye yuddhadi ke niyamon kaa ullekh bhi in granthon main kiya gaya he yatha brahman, peeth dikhaane vaala, bhoomi par baithne vaala ye avadhya kahe gayi hai. is prakaar dharmasutra rajshastra ke pramukh vishyon tathaa upaadaanon kii saamaanya vivechna prastut karte hai. is prakaar apane samay main varnashram ke kartavyon kaa nirdhaaran karke dharmasutrakaron ne samaaj ko uchit disha dene main mahatvapurn bhoomika kaa nirvaah kiya he. saath hi aparaadhon ke liye vividh prakaar ke praayshchit tathaa dand-vidhaan karke samaaj ko aparadhmukt karne kaa bhi ytn kiya. saamaajik reeti-rivaajon evam aachaar-vyavhaar ko manyata pradaan karnaa dharmasutrakaron kaa hi kaary tha. prathit hota he ki us kaal main dharmasutrakaar samaaj ko saamaajik evam naitik drushti se niyantrit evam sanyamit karne main lage hue the. ek sabhy evam swasth samaaj ke liye yah anivaary tha. 
 aaj samaaj main purvaapekshaya anek parivartan ho chuke hai. yatha-aaj raajnneetik pranali evam nyaay-vyavastha badal chuki he. shiksha kaa swaroop tathaa sansthaayen bhi ve nahin hai, jo prachinyug main thim. varnavyavastha kaa sthaan janmagat jati-pratha ne le liya he. saamaajik tathaa naitik mulya bhi purvaapekshaya parivartit hue hai. dayad tathaa sampatti-vibhaajan aadi ke liye bhi aaj raajnneetik kaanoon hi sarvamaanya hai, ityadi. aise samay main in dharmasutron kii parimit praasangikta hi maani ja sakati he. gautam tathaa boudhayan aadi dharmasutron se hamen paryaapt maatra main bhugolic sanket bhi praapt hote hai, yatha boudhayan dharmasutra* main shishton ke desh kii seemaa batalaayi gayi he. yahi aryaavart he tathaa is pradesh kaa aacharan anyon ke liye pramaan he. manusmriti main bhi iskaa ullekh kiya gaya he.* main anya aacharyon kaa mat bhi diya gaya he ki ganga tathaa yamuna ke bich kaa pradesh bhi aryaavart he. is prakaar bhugolic jaankaree dene ke rup main bhi ye sutaragranth mahatvapurn sthaan rakhte hai. in dharmagranthon main anek pracheen aacharyon ke maton kaa naam lekar yaa bina naam liye hi ullekh kiya gaya jisase hamen unke mat jaanane main bhi sahaayta milti he. dharmasutron* se hamen jatiyon kii utpatti kaa itihaas jaanane main bhi paryaapt sahaayta milti he. 
  adhiktar dharmasutra yaa to kisi sutaracharan se sambaddh kalp ke bhaag he yaa grihyasutron se sambandh rakhte hai, jabaki dharamshastra kisi bhi sutaracharan se sambandhit nahin hai. 
  dharamshastra padyamay hai, jabaki dharmasutra gadhy yaa gadhy-padya main hote hai.
  dharmasutron main apni shakha ke veda athwa charan ke prati aadar vishesh rahata he, jabaki dharamshastron main aisa nahin he. 
  dharmasutron main vishay-vivechan kaa koi nishchit kram nahin rahata, jabaki dharamshastron main sabhi vishyon kaa aachaar, vyavhaar tathaa praayshchitt in teen bhaagon main vibhaajan karke krambaddh tathaa vyavasthit vivechan uplabdh hota he. 
 maxmooler ke anusaar dharamshastra dharmasutron ke roopaantar maatr hai. unka swatantra astitv nahin he. tadnusaar manusmriti maitrayani shakha ke kisi pracheen maanav dharmasutra kaa naveen sanskaran maatr he. 
 grihyasutra tathaa dharmasutra donon hi smartt hai. kabhi-kabhi dharmasutra apane kalp ke grihyasutron kaa anusaran bhi karte hai tathaa grihyasutron ke hi vishay kaa pratipaadan karte hai. tathaapi unki satta evam pramanikta swatantra he. is samay chaar hi dharmasutra aise uplabdh hai jo apane grihyasutron kaa anusaran karte hai. ye hai – boudhayan, aapstamb, hiranyakeshi tathaa vaikhanas grihyasutra. anya grihyasutron kaa anusaran karne vaale dharmasutra is samay uplabdh nahin hai. yah bhi mana jaataa he ki apane-apane kalp ke grihyasutra tathaa dharmasutra kaa kartta ek hi vyakti hota tha. dow ramgopal ne is vishay main yah vichaar prakat kiya he- 'yah to siddh he ki ek hi kalp ke grihyasutra tathaa dharmasutra kaa kartta kae hi vyakti tha, kintu is vishay main matbhed paaya jaataa he ki ek hi shakha ke sabhi grihyasutron ke anuroop dharmasutron kii bhi rachana kii gayi thi yaa keval kuch shakhaon ke kalpon main hi yah visheshta rakhi gayi thi.' kundal lala sharma bhi dharm, shrout tathaa grihyasutra in teenon kaa kartta ek hi vyakti ko maanate hue likhte hai- 'yah siddhanth sthir samajhnaa chahie ki ek kalp ke shrout, grihy tathaa dharmasutron ke kartta ek hi vyakti the.' yadi inke kartta ek hi vyakti the to ye granth samakalik rahe honge. ek hi kartta ne koun-sa sutaragranth pehle rachaa tathaa koun-sa baad main, isse inke paurvapary par vishesh antar nahin padataa. dow umesh chandra pandeya ne dharmasutron ke tikaakaron ke aadhaar par aisa sanket bhi diya he ki dharmasutra, shrout tathaa grihyasutron se purv vidyaman the, kintu dow pandeya ne is tathy ko asweekaar karte hue pratipaadan kiya he ki dharmasutra shrautasutra tathaa grihyasutron ke baad kii rachanaayen hai.* 
 gautam, boudhayan tathaa aapstamb dharmasutron ko anya dharmasutron kii apeksha pracheen mana jataa he tathaa inkaa kaal 300 ipu tathaa 600 ipu ke madhya rakhaa jaataa he. maanav-jivan ko niyantrit karne ke liye manusmriti aadi dharamshastra tathaa gautmadi ke dwaara pranit dharmasutron ke rup main do prakaar ke granth uplabdh hote hai. prashn he ki dharamshastra purvavarti he yaa dharmasutra purvavarti hai? vidwaanon ne donon hi pakshon main apni vyavastha di he. ant: sakshya ke aadhaar par dharamshastron ko dharmasutron se purvavarti mana ja saktaa he, kyonki dharmasutron main dharamshastra tathaa inke kartaaon kaa ullekh anekatra hua he. iske liye nimna udhaaharan drashtavy hai jahaan par ki* dharamshastra kaa ullekh hua he-'tasya c vyavhaaro vede dharamshastrakhyangani upaveda: puranam.' itnaa hi nahin, apitu gautam dharmasutra main manu kaa saakshaat naam bhi liya gaya he.* dharmasutron main anek sthanon par 'eke'* tathaa 'acharya'* aadi shabdon dwaara anyon ke mat kaa bhi ullekh kiya gaya he. is aadhaar par kuch vidwaanon ne nishkarsh nikaala he ki ye sanket dharamshastron kii ore hi hai. kintu ukt kathan anumaan par hi aadhrut he. 'eke' tathaa 'acharya:' aadi shabdon ke dwaara anya dharmasutrakaron kaa samaran bhi kiya ja saktaa he keval dharamshastrakaron kaa hi nahin. at: is hetu ko dharamshastron kii purvakalikta ke rup main upasthit nahin kiya ja saktaa. punarapi gautam dharmasutra main manu dharamshastron kaa ullekh hone se inako gautam dharmasutra se purvavarti maananaa hi samichin he. 
 kundanlal sharma ne apana aashay in shabdon main vyakt kiya he- sutara-rachana se purv bhi padyatmak rachana thi kintu vah nasht ho gayi. buhalar ke anusaar is prakaar ke shloke smritisahaybhoot lokprachlit padyon ke ansh the. maxmooler ne dharamshastron kii apeksha dharmasutron ko purvavarti mana he. stantslar kaa anuwaad karte hue maxmooler ne balpurvak yah mat vyakt kiya he ki sabhi padayatmak dharamshastron kii rachana bina kisi apwaad ke pracheen sutara-rachanaaon ke aadhaar par kii gayi thi. dow bhandarkar kaa bhi yahi vichaar he ki dharmasutron kii rachana ke pashchaat hi anushtup chand vaale dharamshastron kii rachana kii gayi. mampivi kane isse sahamat nahin hai. unke anusaar dharmasutra purvavarti hai tathaa dharamshastra parvarti- 'isi prakaar kuch bahut puraane sutron yatha boudhayan dharmasutra main bhi ek shloke uddhrut hai', isse yah spasht ho jaataa he ki shlokabaddh dharmagranth dharmasutron se bhi purv vidyaman the. manusmriti aadi dharamshastron ke kaal par vichaar karte hue hamen yah bhi dhyaan main rakhana hoga ki yaskacharya ne nirukt main manu kaa naam liya he. at: maananaa hoga ki yask se purv dharamshastra vidyaman the. yask kaa kaal 800 i pus mana jaataa he. manusmrityaadi dharamshastra isse purvavarti hai tathaa dharmasutra yask ke samakaleen yaa isse bhi uttarvarti siddh hote hai. itnaa to nishchit he ki dharmasutron main pracheenatam gautam, boudhayan or aapstamb ke dharmasutra isa purv 600 or 300 ke bich ke samay ke hai.* 
