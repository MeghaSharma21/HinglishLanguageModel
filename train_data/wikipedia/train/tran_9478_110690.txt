 vienna kii congress europea deshon ke rajdooton kaa ek sammelan tha, jo sitambar 1814 se june 1815 ko vienna main yojit kiya gaya tha. isaki adhyakshata austrian rajaneta meternikh ne kii. congress kaa mukhya uddeshy francisi krantikari yuddh, nepolian yuddh or pavitra roman samrajya ke vighatan se utpann hone vaale kai muddon evam samasyaon ko hal karne kaa tha.
 napolian ko waterlu kii paraajay ke pashchaat saint helena dweep nirvasit kar diya gaya, tatpashchaat austria kii rajdhani vienna main europe kii vijayi shaktiyaan 1815 main ekatrit hui. uddeshy tha, europe ke us maanchitr ko punarvyavasthit karnaa jise nepolian ne apane yuddh or vijayon se ulat-patal diya tha. vastutah austria ke chancelar meternikh ne nepolian ke viruddh morcha banane main mahatvapurn bhoomika nibhaai thi, isiilie uski pahal par austria kii rajdhani vienna main kangeras bulaai gai thi.
 is sammelan main europe ke kai chote-chote desh shaamil hue kintu niti nirmaan ke sambandh main chaar mukhya deshon ke pratinidhiyon kii bhoomika mahatvapurn rahi. ye netaa the- austria kaa chancelar meternik, rus kaa jaar elexander, england kaa videsh mantri lord casalare tathaa francisi videsh mantri tailara.
 nepolian ke paraajay ke pashchaat ast vyast europe kii purnavyavastha tathaa paraspar vibhinn virodhi siddhanton ne samjhauta karne ke uddeshy se 1815 main austria kii rajdhani vienna main ek sammelan kaa aayojan kiya ise hi vienna congress ke naam se janaa jaataa he. nepolian ne apni vidhwans kaari yudhon se sampurna europe ko dhwast kar diya. at: uski shakti ko kuchalane ke uddeshy se is congress kaa aayojan kiya gaya tha. waterlu ke vijeta kranti virdohi the jo vinisht ho chukaa tha. uskaa ve purnsthapana karne tathaa purnsthapana vyavasthaaon ko surakshit rakhane ke liye ve katibaadhy the. isi uddeshy se vienna congress prarambh hua tha. jisamen 19veen shatabdi ke europea rajvyavastha kii aadhaar shila rakhi gai thi. nepolian ko parjit karne main austria ke pradhanmantri meternik kaa pramukh haath tha. ve mahaan raajnneetijna the. unhi ke chalate vienna congress kaa sammelan austria kii rajdhani vienna main kiya gaya. iskaa pratham adhiveshan 15 sitambar 1814 ko hi aarambh ho chukaa tha. is sammelan main rus ke jaar alcogender pratham prasha ke shaasha frederki wiliam tritiy austria ke meternik france ke tailran tathaa england ke videsh mantri lard casalare aadi shaamil the isamen turki ko chhod kar europe ke sabhi chhot- bade shaasha upasthit hue the.
 congress kii samasya-
 vienna kangras ke saamne anek prakaar kii samasyaayen thi. sarv pratham nepolian ke yudhon ke chalate europea maanchitr main kaaphi parivartan aa gaya tha. vienna congress ke samaksh in rajyon kii purnsthapana kaa prashn tha duusari samasya krantikari bhaavana kaa daman- karnaa tha. carch kaa prashn bhi bahut badi samasya thi. vienna ke sadsy carch ke prabhaav ko phir se sthapit karnaa chaahate the. chauthi samasya yuddh kii sambhaavna ko samaapt karnaa tha taaki pun: nepolian jaisaa koi shaktishaalee vyakti paidaa nahin ho sake. vijit rashtron ko puraskrit karnaa bhi ek anya samasya thi.
 vienna congress ke siddhant evam uddeshy-
 uparyukt samasyaon ke samaadhaan ke liye vienna congress ke kuch siddhant the jo is prakaar he.
 shakti santulan kaa siddhant-
 iskaa pramukh siddhant shakti santulan tha arthath koi desh itnaa shaktishaalee na ban paae kii vah dusron ke liye khatarnaak ban jaae is liye france par pratibandh lagane ke liye holend sweetsraland, baberia tathaa serdinaya kaa vistaar kiya gaya. france chaaron taraf se majboot rajyon se ghir gaya. isi tarah germany ko itnaa shaktishaalee banaaya gaya ki prasha sar nahin uthaa sake. italy main austria kii sthapit kii gai is prakaar shakti santulan sthapit karne kaa prayaas kiya gaya. taaki sampurna europe main shakti shanti bani rahe.
 vaidhata kaa siddhant-
 is siddhant ke aadhaar par 1789 ke europea maanchitr ko aadaar sweekaar kar vibhinn europea rajyon kii seemaa- nirdhaaran kaa praytn kiya gaya. holland, purtegal, neples, tathaa italy aadi rajya anek puraane rajvansh ko lautaa diya gaya.
 kshati- purti kaa siddhant-
 is siddhant ke anusaar jin deshon ko nepolian ne nasht kiya tha or jinhone uske khilaaf sangharsh kiya tha. unki kshati- purti karnaa or unhen puraskrit karnaa sweekaar kiya gaya. jin deshon ne nepolian kaa saath diya tha. unhen dand diya gaya gaya tha. france ke viruddh seemaant rajyon ko shaktishaalee bananaa-iskaa chauthaa siddhant france ke viruddh seemaant rajyon ko shaktishaalee banaaya jaae taaki france antarrashtriya shakti ko bhang nahin kar sake. uparyukt siddhanton ke atirikt iske anya siddhant bhi the. shanti- samjhauta ko barkaraar rakhane ke liye iske peeche bhi shakti honi chahie. at: england, austria, rus or prasha ne chatusutreey sandhi kii isi siddhant ke falswarup europea vyavastha kii utpatti hui.
 vienna congress ke nirnay evam pradeshik vyavastha-
 isane jo pradeshik vyavastha kii uske nimnlikhit uddeshy the. jin deshon ne nepolian ko haraane main hissaa liya tha unhen puraskaar or jo parajeet hue the unhen dand milanaa chahie. europe main kranti se pehle kii vyavastha lagu kiya jaae. jisase europea vyavastha kaa nirmaan ho or shanti tathaa suraksha kaayam rakhaa ja sake. nepolayan ne jin rajyon ko france main shaamil kiya tha unhen chin liya gaya. or france main pracheen rajvansh ko phir se sthapit kiya gaya.england ko aupniveshik or vyapaarik laabh hue. malta, saint, lucienna, morishas ke dweep france se lekar england ko de diya gaya. prasha ko bhi laabh hua use uttari sexni, salahapel evam trile ke pradesh die gaye falat: uskaa rajya dugunna bad gaya or dakshini germany main uskaa prabhaav kaayam ho gaya. belgium ko holend main shaamil kiya gaya or vahaan phir se angrej rajvansh kii sthapana kii gai. austria ko italy ke belaysia tata lombrardi ke pradesh die gaye. is prakaar madhya europe main uskaa prabhaav kaayam ho gaya or metarnak apane uddeshy main safal rahaa. rus ko warsaw tathaa vesarevig mila. falat: pashchimi europe main uskaa kaaphi vistaar hua. italy ko chote- chote rajyon main baantkar use vahaan ke pracheen shaskaon ko de diya gaya or italy main austria kaa prabhaav sthapit kiya gaya. poland kaa astitv samaapt ho gaya. rus, prasha or austria ne use aapas main baant liya. spain main pun: pracheen rajvansh kii sthapana kii gai. yaddhapi purtegal ne angrejon kii sahaayta kii thi lekin ise kuch nahin diya gaya. sweden or denmark ko dand mila.steburland pehle se adhik shaktishaalee ho gaya. use 22 rajyon kaa shaktishaalee sangh banaaya gaya. germany ke sambandh main congress ke nirnay kaaphi mahatvapurn the. germany ke bache hue 38 rajyon ko milakar ek sangh banaaya gaya. jiskaa pradhan austria kaa samraat francisko pratham tha. iske atirikt congress ne or bhi anek kaary kiye usne das- pratha ko aniatik banaaya. antarashtriya vidhiyon ke sambandh main bhi nirnay liye gaye. bhavishya main europea shanti ko kaayam rakhane ke liye ek antarrashtriya sanstha kii sthapana kii gai jise europea vyavastha kaha jaataa he.
 vienna congress ke kaaryon kaa mulyankan-
 vienna congress kaa aarambh ucch aadarshon evam uddeshyon kii ghoshnaa ke saath hua tha. lekin uskaa uddeshy puraa nahin ho sakaa tha. uskaa kaary karne kaa dhang doshapurn tha. sabhi raashtra apni swaarth siddhi main lage the. at: samasyaon ke samaadhaan main yah asafal rahaa. vienna sammelan kaa kaarykram swaarth parata par aadhaarit tha. iske sadasyon ne naitik siddhanton ko apeksha kii. is liye iske nirnay asthaayee anirthak sabit hue. isane europe ke nav nirmaan main koi aisa prayaas nahin kiya jisase janata kii ichha kii purti ho sake or sthaayee taur par vyavastha kaayam ho sake. isane sirf shaktisantulan ke siddhant ke aadhaar par rashtriya seemaa kaa nirdhaaran kiya kiya lekin lokapriy bhaavana ko koi mahatv nadeen diya. isapar dusraa aarope yah lagaaya jaataa he ki isane kuch kaaryon ko adhura chhod diya or kuch samasyaon par isane dhyaan nahin diya jaise- europea shanti ko surakshit rakhane ke ek liye ek sandhi patr par hastakshar karnaa tha lekin aisa nahin ho sakaa. kuch itihaaskaaron ne vienna congress ko pratikrayavaadi kaha he. iske liye rashtriya bhaavana kii koi keemat nahin thi isapar yah bhi aarope he ki bade rashtron ke hiton k raksha ke liye chote rashtron ke hiton kii upeksha kii gai. uparyukt aaropon ke baavjud yah sweekaar karnaa padegaa ki vienna main raajnneetik sanyam or doordarshta se kaam liya gaya tha. germany or italy ke ekikaran kii disha main isane mahatvapurn kaam kiya. itnaa hi nahin isamen das pratha vayapaarik swatantraaa aadi par bhi vichaar kiya gaya. rajyon kii araajaktaa ko nasht karne kii disha main isane mahatvapurn kaam kiya. isane antarashtriya samvidhan kaa bhi nirmaan kiya. iske kaaryon ke falswarup europe main 40 varshon tak shanti bani rahi. pehali baar antarrashtriya vishyon par baat- chit karne ke liye baithak bulaai gai thi. or isane europea vyavastha kaa sanghathan kiya tha ise ham pratham antareashtriya sangton kah sakate he. yah bahut badi uplabdhi thi.
 uparokt uddeshyon tathaa lakshyon kii prapti ke liye vienna kangeras ne kuch siddhanth banaae jo nimna the-
 england ke aupniveshik samrajya main vruddhi kii gai. usko malta, elegoland aadi dweep mili tathaa france ke tobgo, morisus tathaa saint lucia ke dweep tathaa spain se trinidad kshetron kii prapti hui.
 france kii simaaen vahi nishchit kii gai jo kranti se purv kii thi. kranti kaal ke baad sabhi kshetra france se chhin liye gaye. yuddh harjane ke rup main 70 karod fairunk kii raashi kii maang kii gai. france ke simavarti kshetron se shaktishaalee rashtron kaa nirmaan kiya gaya taaki bhavishya main france mahadweep kii shanti ko bhang na kar saken. france ke rajsinghaasana par punah burvo vansh ke lui 18wein ko baitha diya gaya.
 germany main nepolian se purv pavitra roman samrajya maujuud tha. nepolian ne use samaapt kar rin sangh kaa gathan kiya or vahaan rashtrawaad kaa prasar hua. vienna kangeras is rashtriyata ke prasar ko rokane ke liye katibaddh thi. atah vahaan ek dhilaa-dhaala sangh banaaya gaya jiskaa adhyaksh austria kaa samraat francis bana.
 austria ko italy main venesia tathaa lombardi ke pradesh die gaye. poland se dakshin valasia bhi praapt hua. is prakaar austria ne khoi shakti or pratishtha punah praapt kar lee.
 italy ko anek chote-chote rajyon main vibhakt kar diya gaya. italy vastutah, meternik ke shabdon main, keval ek bhugolic abhivyakti ban kar rahaa gaya. is prakaar italy par austria kaa prabhaav sthapit kiya gaya.
 vienna kangeras main das pratha kaa virodh kiya gaya.
 kangeras ne shanti banaae rakhane ke liye ek antarrashtriya sanstha kaa nirmaan kiya jise 'europea vyavastha' kaha ja jaataa he.
 pehali baar antarrashtriya samvidhan kaa nirmaan kiya gaya. iske dwaara nadiyon main jahaajon kaa avaagaman, samudr kaa upyog tathaa rashtron ke bich parsparik vyavhaar ke muddon ko vyakhyayit kiya gaya.
 vienna kangeras kii mukhya uplabdhi yah rahi ki isane europe main lagbhag 40 varshon tak shanti kii sthapana kii jisaki europavaasiyon ko us samay sarvaadhik jarurat thi. vienna kangeras ne antarrashtriya str par shanti sthapit karne kii koshish kii tathaa europea vyavastha kii sthapana kar pratham antarrashtriya sanghathan kii sthapana kii jisaki aadharshila par aage chalakar rashtrasang va sanyukt rashtrasang kaa nirmaan hua. vienna kangeras main france ke saath apekshaakrit nyaaypurna vyavhaar kiya gaya tha or parajeet shakti hone ke baavjood use kangeras main pratinidhitiv diya gaya, jabaki pratham vishwayuddh ke pashchaat varsay kii sandhi main parajeet germany ko pratinidhitiv nahin mila or sandhi ke kade praavdhaan us par thope die gaye.
 nishkarshtah kah sakate hai ki vienna kangeras ne tatkaalik rup se europe main shanti sthapit kii. france ke saath naram vyavhaar karne jaise sakaaratmak kadam uthaae. parantu udaarvaad, rashtrawaad jaisi vichaardhaara ke prasar ko rokane kaa prayaas kar itihaas kii dhara ke viruddh kaary kiya. is drushti se vienna kangeras pratikriyaavaadi maansikta kaa pratinidhitiv karti thi.
