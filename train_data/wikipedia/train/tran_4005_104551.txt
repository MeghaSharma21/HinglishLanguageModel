 doctor henry 'hank' pim maarval comics dwaara prakashit america comic pustakon main dikhaai dene vaala ek kaalpanik superhiro he. is charitra ko kalakaar stan lee, lekhak laire liber or pencillar jaik kirbi dwaara banaaya gaya tha, or yah sarvapratham tels tu esthonish #27 main pradarshit hua tha. hank pim aint-main upnaam kaa prayog karne vaala sabase pehla, or sabase prasiddh superhiro he. aint-main ke atirikt hank ne samay-samay par jayant main, golieth, yellosacket tathaa kuch samay ke liye to wasp upnaam kaa prayog bhi kiya he.
 hank pim america ke ek prasiddh biophizicist or saath hi sicurity oparations centre ke visheshgy the. pim ne ek rasinic padaarth kii khoj kii, jiske prayog se upyogkarta apana aakaar badal saktaa tha. is kan kaa prayog karke hi unhone ek aisa suut banaaya jo pahanane vaale ko kaaphi had tak chota kar saktaa tha. chintiyon ke saath apane lagaav ke kaaran pim ne baad main chintiyon ko niyantrit karne vaala ek helmet banaaya, or aint-main naam apana liya. abhinayta maaikel duglas maarval cinemetic univers main hank pim kii bhoomika nibhaa rahe hai. pim ke rup main vah sarvapratham 2015 kii film ant-main main dikhe the, or iske baad unhone iske sikval, aint-main and da wasp main apni bhoomika doharaai.
