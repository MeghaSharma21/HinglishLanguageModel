 vyaktitv kii do parasparavirohi athwa sarvatha bhinn shaileyon kaa uski ek hi ikai main apni pruthak satta surakshit rakhte hue, ikatthe rahane kaa bodh dvivyaktitv he. ek hi vyakti ke ghere main rahakar bhi ye apane main susambaddha evam vyavasthit hote hai; ek duusare ke prati tatasth evam vismrit rahete hai. jab ek vyaktitv-khand chetana ke dharaatal par sakriy rahata hai to duusare kii smriti nahin rahati, yadhyapi smriti ke maamle main apwaad bhi hote hai. apane hi bhinn svaroopbodhon kii asampruktata vyavhaar main prakat hokar logon ko achraj main daal detii he. sarvatha virdohi aacharnon se uske saamaajik sambandh lagaataar baadhit evam vyatikramit hote hai, tut jate hai. dvivyaktitdharee, maansik chikitsa kaa ek naidanik vishay ban jaataa he.
 ye vyaktitv-khand do se zyada bhi hote he. inke kai naam bhi chalate hai- bahuvyaktitv, khandit vyaktitv ; asamprukt vyaktitv, ekantarit tathaa sthanantarit vyaktitv aadi. lokkathaon tath sahitya main aise vyaktitv parivartan ke drushtaant milte hai. rabart lui sativenson ke prasiddh upanyaas 'dow jokil and mi. hide' kii charchaa is sandarbh main manovigyanvetta bhi karte hai. chini lokkatha main ek vyakti jangal main so jaataa he; sote hi sher ban jaataa he tathaa apane hi bandhu ko maar daalata he. apane purv rup main aane par bina is baat ke gyaan ke ki yah uskaa hi krity he, bandhu kii mrityu par afsos karata he.
 paraspar virdohi vrittiyaan athwa unka ek hi vyakti main praapt hona manovigyaan kya, samanya gyaan ke liye bhi nai vastu nahin. yung kaa 'antarmukh' evam 'bahirmukh' vyaktitv-prakaar tathaa bluelar kathith 'antarbahirmukh' vyakti kii vritti - 'dwaidhbhav', aadi prasiddh hi hai. manorog main bhi kreshchamar sammat 'sijaed' tathaa 'cyclaayed', creplin kathith utsaah vishaad manochakr tathaa manovidalata yaa manohras aadi ke nirupan samshti main isi ek tathy kii pushti karte hai ki vyakti main man: shakti ko bahari jagat se sambhddha karaane kii vidhayak-vritti tathaa bahya jagat se khinchakar kachhue kii bhanti antarjagat main sikod lene kii nishedhaatmak vritti, donon hi kaam karti rahati hai. kisi ek kaa apekshaakrit adhik praadhanya vyaktitv ke 'prakaar' kaa nirupak hota he. 'dwaidhbhav' main kabhi to donon vrittiyon kaa santulan rahata he, jo ki adarsh sthiti hoti he, kabhi donon ore baari-baari besakhta dhul jane kii sthiti hoti he. antim hi apane charam utkarsh main 'dvivyaktitv' banataa he.
 dow morton prince ne ek aisa drushtaant puri vaigyaniktaa ke saath rakhaa jo 'bushampakes' naam se prasiddh ho gaya . apane swaabhaavik vyaktitv tathaa sammohan dwaara jaagrath kiye gaye vyaktitv ke atirikt rogini ke andar teen or vibhinn dhang ke swatmbhaav dekhe gaye- sabhi paraspar asambaddha, bhinn evam virdohi se the. vaigyanik purnataa ke baavjood prince ke vishleshan kii bahutvvaadi apavaadatmak tathaa adhik sharirshastreey hone ke kaaran, aalochana hurh. macdugal ne 'dvivyaktitv' kii aalochana karte hue kaha ki inhen kabhi bhi saamaanya logon ke vyaavhaarik jeevanaster par nahin rakhaa ja saktaa kyonki vishesh paristhitiyon main yah ham sabamein ek chhipi sambhaavna ke rup main sthit he; iske vipareet yah kaha ja saktaa he ki har maanav man ekaaki evam sangathit purnataa he . dow prince ke purv elicot ne sarvapratham tak aise rogi kaa vaigyanik vivaran prakashit kiya tathaa po ne sarvapratham 76 rogiyon ke drushtaanton kaa sahitya prastut kiya.
 parvarti manovaigyanikon ne 'khandon' par kam or maansik ekta par adhik jor diya. upchetan kii sarvatha alag kati manobhumi kii vakaalat karne ke liye frid kii teevr aalochanaayen hui hai kintu prasiddh frydwadi arnest jones isi algaav ko kuch sameep laata hua kahata he ki hamaari damit vasanaye jo mulat: yon prakruti kii hoti hai apana ek swatantra vikaas karne lagati he or kabhi kabhi itani teevr ban jaati hai ki kuch kaal ke liye chetan dharaatal par bhi prabhutv jamaa leti hai. nidrachaaran jaisi atimaansik avasthaaen isi chhipe shaktimaan 'vyaktitv' kii abhivyaktiyaan hai. . yung kii kathy style main, 'achetan' main udbhoot prabhusatta ke sammukh chaitanya napunsak ho jaataa he.
 yung ne 'chhadmavismriti' ke bare main bataaya he ki bahut si puraani anubhutiranjit smritiyon kii 'granthi' ban jaati hai jo chetanman ke dharaatal ke neeche rahakar yathavsar hastkshep karti rahati he. isse bhi dainandin vyaktijivan main aakasmik vilakshan kaa udai ho jaataa he. isa jaisi pavitratma kii shuli ke agal bagal do dasyuon ke shuli par latakane ke dwaidhbhav kaa pratikarth yung samajhataa he ki isa jo hamaare samuhik- 'anh evam vyaktitv-utkarsh kaa pratik he, paraspar sarvatha virdohi bhaavon se guzarakar saleeb kii pidaa jhelta hua apni divyata ujagar karata he. apane sahitya main yung ne sanskrit 'dwandv' shabd kaa vishleshan isi arth main anek sthalon par kiya he.
 pretvidyavid tathaa para-manovaigyanik ek sookshmatma kii kalpana karte hai jo is prakaar kii vyaktitv-dwaidhata utpann karti hai . yah vicharadhara vaigyanik jagat ko abhi santosh nahin de pai he.
 wiliam james ne dvivyaktitv kaa kaaran smriti kaa kho janaa bataaya he. smriti ke atyantik abhaav main apana nijee arthath mul manojgat pahchaanana kathin ho jaataa he or vyakti bilkul ajanabi aacharan karne lagata he . james kahata he ki saadhaaran jivan main bhi ham apane kiye hue vaade, lee hui jimmevaariyaan aadi bhuulane par apane aacharan main dusron ke liye ek chaunkaa denevaala parivartan le aate hai. puraa vyaktitv badal jane kii sthiti tathaa is saamaanya sthiti main keval maatra kaa fark he. manorog ke str par yah parivartan apane aap hota he. darshanik lock ne bahut pehle kaha tha ki smritiyaan badal jane se vyaktitv bhi badal jaataa he. frid kaa aalochak shishy edler kahata he ki vyakti kii 'jivan style' main jab amul parivartan aa jaataa he to uski puraani smritiyon kaa sankalit punj bhi tadnukool bilkul badal jaataa he.
  feelida eks - rogini kaa 14 kii avasthaa main hi apane vichaaron main vishisht 'parivartanon' tathaa 'nishedhon' kaa anubhav. 44 varsh kii avasthaa main isi aropit vyaktitv kii avasthaa der-der tak rahane lagi or purv aatm-bhav main lautnaa kshtprad prathit hota tha. ek baar kisi swajan kii shavyatra main jane par aisi hi 'aatmavismriti' ho gai jiskaa bodh lautne par hua. shav yatra main vah dukhi nahin thi.
  dow rigamar dwaara prastut vyaktitv ke mirginuma daure kaa drushtaant- rogi saamaanya bhadra purush tha. ekaek usne chori badmaashi jaisaa koi aparaadh kiya or jail gaya. yah uskaa ek badla hua vyaktitv tha. phir purvavastha par aayaa. or use jail kaatane aadi kii yaad bhi nahin rahi. lagaataar 17 varshon tak isi prakaar vah koi na koi aparaadh kar baithta, jail katata or purvavastha main laut aata rahaa. baad ko vah neerog ho gaya.
  meri renalds- yah prasiddh drushtaant he. rogini 20 ghante kii nidra se jaagane par bachche jaisi ban gai. vah kuch shabdon ke atirikt kuch bol bhi na paati thi. phir se har chiz kii shiksha use di jane lagi. udhaas kii jagah prasann rahati thi. junglee jaanwaron se bhi nahin darati thi. paanch saptaah ke baad phir waisi kii waisi ho gai. pehle kii kuch yaad na rahi. iske baad lagaataar 15-16 varshon tak thode thode dinon kii saamanyatavastha ke antaraal ke saath 'parivartit vyaktitv' kii lambii avadhiyaan aati raheen. sabase antim rup main yah avasthaa tab ai jab vah 36 varsh kii thi. yah sthiti lagaataar 25 varsh yani uske antim kaal tak bani rahi. usne antim samay ekaek sirdard kaa anubhav kiya or 61 varsh kii umr main vah isi 'duusare vyaktitv' main hi mar gai.
  dow pier jane kaa drushtaant- leyoni naamak ek mahila main dow jane 'sanmohan' dwaara uske bhitari vyaktitv ko prakat karte the. unhen teen bilkul bhinn evam apane main suvyasthit vyaktitv leyoni main mili. teenon ke naam kram se unhonse leyoni-1, 2, 3 rakhe. pehla uskaa mul vyaktitv tha. nan. 2 ko 1 kii jaankaree rahati or nan. 3 ko 1 or 2 donon kii. nan. 2 ko 3 kii jaankaree nahin rahati thi or nan. 1 arthath mul vyaktitv ko shesh donon kii hi nahin.
 ab dvivyaktitv ke kuch saamaanya niyam saamne aate hai-
 dvivyaktivaale kii moulik saamaanya manobhumi use apriy hoti he .
 bahuaiami vikaar mukhyat: kisi sadame yaa bachapan main hui kisi durghatana ke kaaran hota he. jab log lambey samay se sadame se ubar nahin pate hai, to yah is rog kaa kaaran banataa he. aksar log is beemaari ko sizophrenia se jodakar dekhte hai, kintu donon rog puri tarah se alag hai. filmon or kahaniyon main multiple persenality disorder ke rogiyon ko khoonkhaar kism kaa dikhaaya jaataa he, jabaki vaastaviktaa isse puri tarah alag hoti he.
 multiple persenality disorder main logon ko samay kaa gyaan nahin hota he, unhen yah ehsaas tak nahin hota ki samay biit chukaa he. iske alaava is beemaari ke pramukh lakshan avsaad, phobia, sanshay main padana, baicheni, aatmahatya karne kii ichha, nashe kii lat aadi hai. iske atirikt rogi apni twachaa kaat lete hai. unhen sharir main tej dard kii shikaayat hoti he, saath hi eating disorder or sirdard kii samasyaayein rahati hai. 
 multiple persenality disorder ke ilaaj kii praathmik chikitsa, therapy he. iske upachaar ke liye play therapy, tok therapy, hypnosis therapy kaa prayog hota he. saamanyat: manocchikitsak is rog ke ilaaj ke liye aushadhiyaan nahin dete hai. ilaaj ke dauraan ye prayaas kiya jaataa he, ki vyakti vaastavik jivan ko sadame se jodakar na dekhen. therapy ek lambii prakriya he, aise main is beemaari ke ilaaj main lanbaa samay lag jaataa he. iske pramukh lakshan mood main aa rahe utaar chadhaav ko sthir karne ke liye mood stebelliser takanic kaa prayog kiya jaataa he. mood stabliser kaa chayan karte vakt vyakti kii umr, uskaa vajan, demographic profile, paariwarik history, dawaai kaa prabhaav or metabolic, endocrine or cardiovascular profile dekha jaataa he. khuraaq kii maatr nishchit karne se pehle vyakti kaa medical profile jaancha jaataa he. dawaai kaa prabhaav jaanchane ke liye vyakti kaa isiji, sugar or thoyrid test karaayaa jaataa he. mood ko sthir rakhane ke liye do se teen saal tak dawaai di jaati he. takreeban aadha aaraam shuruaati chah maheenon main mil jaataa he. bipoalr disorder or thoyrid aapas main jude hote hai. vahiin aniyamit jeevanstyli bhi iske prabhaavon ko badhaane ke liye jimmedaar ban sakati he. zyaadaatar sthitiyon main iske lakshanon ko pahachaanaa nahin jaataa he. naukari kii vyastata, kunthaon, vaivaahik samasyaon, hataasha, property ke jhagadon or bacchon se vivaad jaisi pareshaaniyon ke kaaran bipoalr disorder kii samasya paidaa ho sakati he. dhyaan rakhen ki jivan ke prati nakaaratmak vichaar bhi iske liye uttaradaayi ho sakate hai.
