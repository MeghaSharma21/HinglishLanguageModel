 purvaj yaa purakhaa kisi prajati ke purvakaleen yaa pehle ke vanshaj ko kehete hai.
 bharat main purvaj puja kii pratha vishwa ke anya deshon kii bhanti bahut pracheen he. yah pratha yahan vaidic kaal se prachlit rahi he. vibhinn devi devataaon ko sambodhit vaidic richaon main se anek pitaron tathaa mrityu kii prashasti main gaai gai hai. pitaron kaa aahvaan kiya jaataa he ki ve pujakon ko dhan, samruddhi evam shakti pradaan karen. pitaron ko aradhana main likhi rugveda kii ek lambii richa main yama tathaa varun kaa bhi ullekh miltaa he. pitaron kaa vibhaajan var, avar or madhyam virgon main kiya gaya he . sambhavat: is vargeekaran kaa aadhaar mrityukram main pitruvishesh kaa sthaan rahaa hoga. rugveda ke dwitiya chand main spasht ullekh he ki sarvapratham or antim divangat pitru tathaa antarikshavasi pitru shraddhey hai. sayan ke tikaanusaar shrot sanskaar sampann karne vaale pitar pratham shrenee main, smriti adeshon kaa paalan karne vaale pitar dwitiya shrenee main or inase bhinn karm karne vaale pitar antim shrenee main rakhe jane chahie.
 aise teen vibhinn lokon athwa kaaryakshetron kaa vivaran praapt hota he jinase hokar mritatma kii yatra purna hoti he. rugveda main agni se anunay he ki vah mritkon ko pitrulok tak pahunchaane main sahaayak ho. agni se hi prarthana kii jaati he ki vah vanshajon ke daan pitruganon tak pahunchaakar mritatma ko bheeshan rup main bhatakane se raksha karen. aitarey brahman main agni kaa ullekh us rajju ke rup main kiya gaya he jisaki sahaayta se manushya swarg tak pahunchataa he. swarg ke awaas main pitru chintarahit ho param shaktiman evam aanandamay rup dhaaran karte hai. prithvi par unke vanshaj sukh samruddhi kii prapti ke hetu pindadaan dete or pujapath karte hai. vedon main pitaron ke bhayaavah rup kii bhi kalpana kii gai he. pitaron se prarthana kii gai he ki ve apane vanshajon ke nikat aaen, unka asana grahan karen, puja sweekaar karen or unke kshudra aparaadhon se aprasann na hon. unka aahvaan vyom main nakshatron ke rachayita ke rup main kiya gaya he. unke aashirwad main din ko jajvalyamaan or rajani ko andhakaarmay bataaya he. paralok main do hi maarg hai : devyan or pitruyaan. pitruganon se yah bhi prarthana he ki devyan se martyo kii sahaayta ke liye agrasar hon .
 samhitaon or brahmanon kii bahut si panktiyon main mrityu ke prati miltaa he. pehla janm saadhaaran janm he. pita kii mrityu ke uparaant putr main ore putr ke baad pautra main jivan kii jo nirantarata bani rahati he use duusare prakaar kaa janm mana gaaya he. mrityuparant punarjanm tisare prakaar kaa janm he. kaushitaki main aise vyaktiyon kaa ullekh he jo mrityu ke pashchaat chandralok main jate hai or apane kaary evam gyananusaar varsha ke madhyam se prithvi par keet pashu, pakshi athwa maanav rup main janm lete hai. anya mritk devyan dwaara agnilok main chale jate hai.
 chhandogya ke anusaar gyanoparjan karne vaale bhale vyakti mrityuparant devyan dwaara sarvocch brahman pad praapt karte hai. pujapath evam jankaarya karne vaale duusari shrenee ke vyakti rajani or akaash maarg se hote hue pun: prithvi par laut aate hai or isi nakshatra main janm lete hai.
 smritiyon evam puraanon main bhi atmasansaran sambandhi vishwaas paae jate hai or inamen bhi pitrurpan ke hetu shraadhsanskaron kii mahatta parilakshith hoti he. mrityuparant pitru-kalyaan-hetu pehle din das daan or agle das gyaarah din tak anya daan die jane chahie. inhen daanon kii sahaayta se mritatma nai kaaya dhaaran karti he or apane karmanusaar punrarit hoti he. pitrupuja ke samay vanshaj apane liye bhi mangalakamna karte hai.
 pratham das daanon kaa prayojan mritkon kaa aadhyatmanirmaan he. mrityu ke 11wein din akoddisht naamak daan diya jaataa he agle do maas main prayek maas ek baar or agle 12 maason main prayek chah maas kii samaapti par ek antim daan dwaara in sanskaron kii kul sankhya 16 kar di jaati he. shraadh sanskaron ke sampann ho jane par pehla sharir nasht ho jaataa he or aagaamee anubhavon ke liye nae sharir kaa nirmaan hota he. vedavarnit kartavyon main shraadhsanskaron kaa vishesh sthaan he. kartavyaparayanata ke hit main vanshajon dwaara inkaa paalan aavashyak he. aaj bhi prayek hindu is kartavya kaa paalan vaidic reeti ke anusaar karata he.
 is pratha ke darshanik aadhaar kii pehali manyata manushya main aadhyatmik tatv kii amarta he. aatma kisi sookshm shaareerik aakaar main prabhavat hoti he or is aakaar ke madhyam se hi aatma kaa sansaran sambhav he. asankhya janmamarnoparant aatma punrariti se mukt ho jaati he. yadhyapi aatma ke sansaran kaa maarg purvakarmon dwaara nishchit hota he tathaapi vanshajon dwaara sampann shraadhakriyaaon kaa mahatmaya bhi ise prabhavit karata he. buddha dharm main do janmon ke bich ek ant:sthaayee avasthaa kii kalpana kii gai he jisamen aatma ke sansaran kaa rup purvakarmanusaar nirdhaarit hota he. punarjanm main vishwaas hindu, buddha tathaa jain teenon chintanapranaliyon main paaya jaataa he. hindu darshan kii charvak paddati is disha main apvadswarup he. anyathaa punarjanm evam pitaron kii satta main vishwaas sabhi chintanapranaaliyon or vartmaan pard apadh sabhi hinduon main samaan rup se paaya jaataa he.
 malabar ke nairon main mritkon ko daan dene kii rasm dahsanskaar ke agle din prarambh kii jaati he or puure saptaah bhar chalati he. uttari bharat kii nichi jatiyon main mritkon ko bhojan dene kii pratha prachlit he. gond jati main dahsanskaar sambandhi rasmon kii avadhi keval teen din he. in rasmon kii samaapti par shokkarta snaan or kshor dwaara shuddh ho pitaron ko doodh or ann kaa tarpan karte hai. nepal main 'kamo' loharon main mrityu ke 11wein din mritak ke sambandhiyon ke bhoj kaa aayojan kiya jaataa he. kintu bhojan prarambh hone ke purv prayek vyanjan kaa thodaa thodaa ansh ek pattal par nikaalkar mrit aatma ke liye jangal main bhej diya jaataa he. pattal le janevaala vyakti use tab tak drushti se ojhal nahin hone detaa jab tak pattal main rakhe bhojan par koi makkhi yaa keedaa na baith jaae. aisa hone par pattal ko kisi baari pathar se dhak kar vah vyakti apane saath laayaa bhojan jangal main hi rakh detaa he. taduparant vah gaanv main jaakar sambandhiyon ko mritatma dwaara unke daan kii sweekruti kii soochna detaa he or tab bhoj prarambh hota he. makt oraanv mritak ke asthi avasheshon ko shavsthaan main gaadkar surakshit rakhte hai. divangat purakhon ko boar kaa maance or dheron chaaval bhent main chadaaye jate hai or uthte baithte, bhojan yaa dhumrapaan ke avasar par unka samaran kiya jaataa he. mel pahadiyaan jati main purvajon kii tulana un kashthastambhon se kii jaati he jo makaan kii chat ko sahaara dete hai. shav ko gaadte samay mech log mritatma kii tripti ke liye kabr par aag jalaakar usamen bhojan or peya padaarthon kii aahuti dete hai. mel pahadiyaan bhi oktober november maas main kalipuja kii raatri ko mrit purakhon ke sammaan main sookhe san kii battiyaan jalaate hai. uttari bharat ke anya bhaagon main is prakaar kii reetiyaan prachlit hai. mirzapur ke ghasia paanch pattalon main pratidin bhojan sajaakar purakhon ko bhent chadhaate hai or unase prarthana karte hai ki ve unki bhent sweekaar kar apane vanshajon or pashudhan par kripadrushti rakhen. kolon main mritatma ko murge kii bali dete hai. ve balisthal par sharaab chhidakkar santati kii suraksha kii prarthana karte hai. raji log sir, dadhi or moonchhon ke bal mundakar unhen purvajon kii bhent swaroop kabr par chhod dete hai. khanaabadosh or purv aparadhopjivi nat kabeeley ke log nadi ke tat par bhojan banaate hai or kapadaa bicha usapar mritatma ke baithne kii pratiksha karte hai. mritak kaa nikatatam sambandhi ek kulhad or dhuree haath main lekar nadi main dubkee lagaataa he. vah tab tak jal se baahar nahin aata jab tak sir par rakhaa kulhad bhar na jaae. kulhad ko kapade par rakh, uske chaaron konon kaa bhi aise kulhadon se dabaa diya jaataa he. phir kulhadon se ghire is kapade par aatma kii tripti ke liye bhojan rakh diya jaataa he.
 kuch bhartiya jatiyon main mritatma kii bhojan sambandhi aavashyaktaa kii purti mata kii ore se sambandhiyon ko bhoj dekar kii jaati he. nichle himalay kii tarai ke bhokasaa apni putriyon ke vanshajon ko bhoj dekar mritatma kii shanti kii vyavastha karte hai. urisa ke juang or uttari bharat ke anya kabeeley mritak ke mamaa ko pujari kaa pad dete hai. gaya ore aise anya sthanon main jahaan sage sambandhiyon ko pindadaan diya jaataa he, aise avasaron par bhojan karne ke liye brahmanon kaa ek vishesh varg bhi ban gaya he. samast bharat main asina maas main pitrupaksh ke avasar par vanshaj purakhon ko pindadaan dete hai or puure pakhwaare nikatatam pavitra nadi main snaan karte hai.
 mysore ke kruvaaru or nilgiri pahadiyon ke jerukul apane devataaon ke saath pitaron ko bhi bali dete hai. mumbai rajya ke dhor kathkari tathaa anya hindu kabeeley bina chhile nariyal kaa purvaj maanakar uski puja karte hai.
