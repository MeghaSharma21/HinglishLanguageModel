 ujjain nivasee gopal sharma, sukhdev sharma, kaushalendra sharma or raghavendra sharma ye chaaron bhai sharma bandhu ke naam se jane jate hai. bhajan gayaki main ek nayaa trend sthapit karne kaa shrey inhen bhaiyon ko jaataa he. chaaron milakar jab koi bhajan gaate hai to bhakthi bhav kaa behad adbhut vaataavaran ban jaataa he. sharma bandhuon kii nirjhar kal-kal bahati amrit vaani se bhagwaan mahadev kii stuti sunanaa avismarniy anubhav he.
 'suraj kii garmi se tapate hue tan ko mil jaae taruvar kii chaaya' ...... kabhi kisi samay film- parinay ke is bhajan ke madhyam se gayak sharma bandhuon ne hindustani sangeet premiyon ko atyant aanandit or aahlaadit kiya tha.
 sharma bandhuon ke gaaye anya bhajan- 'tera meraa meraa tera...', 'mere ghanashyam...', 'jinke hryday shri ram based. ..', 'sumiran karle mere man...' ityadi aam janamanas main bahut lokapriy hai! bhakthipurna bhav se ot-prot bhajanon ko sunne ke liye sharma bandhuo ke anek album uplabdh hai, jinamein 'shri ram darbar', 'santon ke anubhav', 'bhajan suman', evam 'shri ram sharanam namah' ityadi album ke naam pramukh hai.
 1989 main sharma bandhuon ko uttar pradesh sarkaar dwaara sangeet naatak academy puraskaar se sammanit kiya gaya. sharma bandhu akashwani tathaa doordarshan ke saath 1975 se jude rahe hai tathaa sarvakaleen prasiddhtam kalakaaron main inaki ginati hoti he. 
