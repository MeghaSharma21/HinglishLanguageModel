 juno america antariksh anusandhan parishad, nasa, dwaara hamaare saura mandal ke paanchave grah, brihaspati, par adhyayan karne ke liye prithvi se 5 agast 2011 ko choda gaya ek antariksh shodh yaan he. lagbhag 5 varsh lambii yatra ke baad 5 july 2016 ko yah brihaspati tak pahunchne main safal rahaa. is abhiyaan par lagbhag 1.1 arab dollar kii laagat kaa anumaan he.
 ise prithvi se brihaspati pahunchne main lagbhag 5 saal lage or 5 july 2016 main brihaspati ke ird-gird aisi parikrama kaksha main sthaan le liya jo ise us grah ke dhruvon ke upar se le jaaya karegi. vaigyanik ise brihaspati ke 37 chakkar lagavaayenge, jinhen puraa karne main ise farvari 2018 tak kaa samay lag jayega. is samay main yah yaan us grah kii banaavat, chumbakeey kshetra or mausam ke bare main jaankaree batorkar prithvi kii ore prasaarit karata rahegaa. brihaspati ek gas daanav grah he or juno yaan yah pataa lagane kii koshish karegaa kii us hazaron mile moti gas kii parat ke neeche koi patthariilaa centre he bhi ki nahin. vaataavaran main oxygen or hydrogen kii matraaon kaa adhyayan karke pani kii maatra kaa bhi andaaza lagane kaa prayaas kiya jayega. farvari 2018 main, grah kii 37 parikramaayen puri hone par is yaan ko dhimaa kar ke brihaspati ke vayumandal main ghusaakar dhwast kar diya jayega.
 brihaspati suraj se dur he or vahaan suraj kii roshni bahut mand dikhti he, jis se vahaan par pahunche hue yanon main saura urja kaa prayog sambhav nahin rahaa he. uski bajaaye saare yanon ne parmaanu urja istemaal kii jaati rahi he. lekin saura praudyogiki main tarakkee hone se ab aise upkaran ban gaen hai jo is dhimi roshni main bhi bijli bana sakate hai. juno brihaspati jane vaala pehla yaan hoga jo saura urja kaa prayog karegaa. is par bade-bade saura panel lage hue hai jinka kul kshetrafal 650 varg foot se bhi adhik he or jo har samay lagbhag 450 wat bijli paidaa karenge.
 is yaan kaa namakaran unani kinvadantiyon kii ek devi juno ke naam par kiya gaya he jo ki brihaspati kii patni thi. brihaspati kaa mukh dhundh va badalon se aachhadit tha. atah koi use dekh nahin paata tha. juno ne pehali baar dhundh ko hataakar brihaspati kaa cheharaa dekha tha. gauratlab he ki is upgrah se bhi yahi apekshit he ki brihaspati grah ke gasiy vaataavaran ko bhedakar uski bhugolic sanrachana kaa pataa lagaaya ja sake.
