 rameshchandra dutt bharat ke prasiddh prashaasak, aarthik itihasajna tathaa lekhak tathaa ramayana va mahabharat ke anuvadak the. bhartiya rashtrawaad ke purodhaon main se ek ramesh chandra dutt kaa aarthik vichaaron ke itihaas main pramukh sthaan he. dadabhai naurozi or major bi. di. basu ke saath dutt tisare aarthik chintak the jinhone aupniveshik shashan ke tahat bhartiya arthvyavastha ko hue nuksaan ke pramanik vivaran pesh kiye or vikhyath ‘dren thiyari’ kaa pratipaadan kiya. iskaa matlab yah tha ki angrej apane laabh ke liye nirantar niryaat thopane or anaavashyak adhibhaar vasuulne ke jariye bhartiya arthvyavastha ko nichod rahe hai.
 ramesh chandra dutt kaa janm 1848 main kolkata ke ek aise parivaar main hua tha jisane east india company ke tahat vyapaar karke kaaphi sampatti arjeet kii thi. san 1868 main ye aai.si.es. kii pariksha dene ke liye england gaye tathaa 1869 main is pariksha main teesraa sthaan paakar uteern hue. san 1871 main ye bharat waapas aae. inhone apane in teen varsho ke england pravaas ke vishay main ek pustak 'thri iers in englad' likhi. bharat aane ke baad inhone anek prashasnic padon kaa kaarybhaar sanbhaala tathaa urisa ke kamishnar evam polytical agent, baroda ke dewan or royal kamishan ke sadsy rahe.
 ramesh chandra dutt 1882 main bengal ke vibhinn jilon main prashasnic kaamkaaj dekhte rahe. 1883 main jila magistrate banane ke baad 1894 main bardhaman jile ke dipti kamishnar niyukt kiye gayi. unnisvin sadi main itane bade pad par pahunchne vaale ve pehle bhartiya the. 1897 main unhone isies se avkaash grahan kiya or 1904 tak kii avadhi  europe main guzari. ve landan ke university college main itihaas ke professor bhi rahe. 1899 main bhartiya rashtriya congress ke lakhanu adhiveshan ne unhen apana adhyaksh nirvaachit kiya.
 san 1897 se 1904 tak ye landan vishvavidhyalay main bhartiya itihaas ke praadhyaapak rahe. unka nidhan 1909 main hua.
 apane gahan anusandhan or vishleshan se dutt ne dikhaaya ki british shashan na keval bharat kii bhautik sthiti sudhaarney main vifal rahaa, balki uske kaal main bharat kaa vi-udyogikaran hua. british aarthik niti ke parinamswaroop bharat ke dastakaari utpaadan main jabardast giravat aayi or uski bharpai ke rup main audyogic utpaadan main badhotaree nahin hui. na hi bhartiya udyogon ko kisi bhi tarah kaa sangrakshan pradaan kiya gaya. nattejey ke taur par bhartiya arthvyavastha pehle se kahin zyaada kheti par nirbhar hone ke liye majaboor ho gayi. bhartiya samaaj kaa dehathikaran hota chalaa gaya. dutt kaa kahana tha ki british upniveshwaad ke kathith rachanaatmak kadamon se bhi bharat ko laabh nahin hua. angrezon dwaara shuru kiye gayi rail- parivahan ke kaaran parmparik parivahan sevaayen maari gayin or trainon kaa istemaal british kaarakaanon main bane maal kii dhulaai ke liye hota rahaa. dutt kaa nishkarsh tha ki bhartiya arthvyavastha aviksit nahin he, balki uskaa vikaas avaruddh kar diya gaya he. unke dwaara likhaa gaya itihaas vidwaanon ke ek hisse main prachlit us marxvaadi dharna ko jhuthlaata he jiske mutabik british upniveshwaad kii bhoomika pragatisheel tehraayi jaati he.
 aarthik itihaaskaar ke alaava ramesh chandra dutt ek pratibhashali or kushal saanskrithik itihaaskaar bhi the. bangeey sahitya parishad ke sansthaapak adhyaksh rahane ke saath-saath unhone mahabharat or ramayana kaa angrezi main sankshipt kavyanuwaad bhi kiya.  sanskrit sahitya ke pramaanon ke aadhaar par dutt ne bharat kii pracheen sabhyataa ke itihaas kii rachana bhi kii.
 british aarthik niti ke dushprinaamon par prakaash daalane ke alaava aarthik vichaaron ke vikaas main dutt kaa doosraa pramukh yogadan yah tha ki unhone arthvyavastha main sarkari hastkshep kii seemaa nirdhaarit karne kii vakaalat kii. yah sifaarish unhone beesvin sadi kii shuruyaat main ek aise samay main kii jab anya bhartiya arthshaastri aarthik jivan main sarkaar ke hastkshep ko kam karne kii maang kar rahe the. dutt kaa kahana tha ki sarkaar ko nijee pahalakadami ghataane vaale hastkshepon se bachanaa chahie, lekin khaas paristhitiyon main dakhsandaazi ke liye taiyaar rahanaa chahie taaki asthai kism ke sankaton se bachate hue hiton kaa takaraav taala ja sake. yatharth kaa akalan karne kii dutt kii paddati bhi us jamaane ke hisaab se alag tarah kii thi. vaastaviktaa ke anek kaarnon main ek ko pramukh or dusron ko uskaa prabhaav maan kar chalane ke bajaay dutt ne aarthik or raajnneetik tathyon kii paraspar nirbharta kii avadharana viksit kii. unki manyata thi ki samaaj ke tantra main har chiz ek-duusare par nirbhar he, paraspar judi hui he isliye santulan bigaadane jaisaa koi bhi kaam nahin karnaa chahie. lekin, saath main dutt yah bhi samajhate the ki santulan hameshaa ek jaisaa nahin rahata he. vah lagaataar badalata rahata he. isliye sarkaar ko hastkshep karte samay kii fori sthiti kii antarnihit gatishiltaa par apana dhyaan kendrit karnaa chahie, varanaa uske hastkshepkaaree kadamon kaa parinaam vipareet bhi nikal saktaa he.
 arthshaastra par dutt kii rachanaaon kaa prakaashan 1900 se shuru hua. unki pehali pustak thi bharat main padane vaale akalon kaa adhyayan karne vaali 'femins and land acesment in india' jisaki saraahna roosi araajaktaavaadi darshanik prince kropatakin ne bhi kii thi. unki is kriti se zaahir tha ki ve bhartiya kisaan kii jivan-sthitiyon main kitni dilchaspee rakhte hai or unka aarthik chintan kis tarah se uski sthiti sudhaarney par kendrit he. dutt ne sawaal uthaaya ki 1858 ke baad se chalis saal kii avadhi main bharat kii janata ko das bheeshan akalon kaa saamana kyon karnaa padaa? unhone poocha ki is dauraan hukumat east india company ke bajaay samraji ke haath main thi.  is dauraan aamtaur par shanti rahi or keval ek hi yuddh hua. hukumat ke paas prashikshit prashaasak the jinhen bhartiya paristhitiyon kaa paryaapt anubhav tha. zamin upjau thi, kisaan udhyami or kifaayatshar the. aisi anukool paristhitiyon ke baavjood aisa kyon hua ki in akalon ke dauraan kareeb dedh karod log bhukh ke shikaar ho kar jaan se haath se dho baithe?  dutt yah maanane ke liye taiyaar nahin hue ki akalon kaa kaaran aabaadi main tej rakrataar se hui badhotaree he yaa bharat ke kisaan laaparvaah, kahil or fizoolsearch hai. unhone yah bhi sweekaar nahin kiya ki kisaanon kaa soodakhor mahajanon ke shikanje main fasaa hona akaal kaa kaaran ho saktaa he. dutt ne apane adhyayan main dikhaaya ki bharat main aabaadi badhane kii raftaar england ke mukaable na keval hameshaa kam rahi, balki unke adhyayan se pehle ke das varshon main is desh kii aabaadi main badhotaree ruk hi gayi thi. dutt ke anusaar bharat se zyaada parishramee or kam karch main guzar-basar karne vaale kisaan duniya main or kahin nahin hai. unhone akaal ke kaarnon kii jaanch karne vaale aayogon kii rapaton kaa hawala dete hue kaha ki sarkari rajasav kii kathortapurvak vasuuli ke kaaran hi kisaanon ko mahajanon par nirbhar hona padataa he. angrez sarkaar ko aainaa dikhaate hue dutt ne pradarshit kiya ki akaal ke baavjood aisa koi saal nahin tha jab sari fasalen chaupat ho gayi hon. sarkari godaamon main anaaj hameshaa bharaa rahaa. ek praant main agar fasal karaab ho gayi ho, to duusare praant main fasal acchhee hui. kheti kaa vistaar hua he, vah saghan bhi hui he, pehle ke mukaable paidaavaar bhi badi he, khetihar upaj kii keemten bhi badi hai, par iske baad bhi kisaanon kii haalat lagaataar karaab hoti gayi he. iske liye dutt ne british nitiyon ko zimmedaar tehraaya.
 1902 main dutt ke mahaan granth 'da iconomic history of british india' kaa pehla khand prakashit hua. ise british hukumat par likhe gayi sabase behtareen granth kii sangya di jaati he. isamen 1757 main angrezon kii satta kii sthapana se lekar samraji kii hukumat lagu hone tak kaa aarthik itihaas pesh kiya gaya tha. isamen east india company ke tahat apanaayi gayi kheti or bhoomi bandobast sambandhi nitiyon, vyapaar or kaarkaanaa utpaadan sambandhi nitiyon ke saath-saath vitt or prashasan sambandhi nitiyon kaa vishleshnatmak vivaran tha. pustak ke british samikshakon ne bhi isaki nishpakshta or gaharaai kaa loha mana. 1904 main is mahagranth kaa doosraa khand prakashit hua. unhone pramanik tathyon ke aadhaar par daawa kiya ki british shashan ke praarambhik varshon main apanaayi gayi swarthpurna nitiyaan bhartiya udyogon ke patan ke liye zimmedaar rahi hai.
 dutt ne bharat main garibi ke kaarnon par prakaash daalate hue sabit kiya ki angrezon kii niti ke kaaran deshi udyog or hastkalaon ko tabah ho janaa padaa. lakhon log berojgaar ho gayi jisase jivan-yaapan ke liye unke saamne kheti ke alaava koi or chaara nahin rah gaya. is tarah kheti ke bharose jivit rahane waalon kii sankhya had se zyaada bad gayi or sabhi ke rahan-sahan kaa str gir gaya. iske saath-saath angrez bharat par hukumat karne ke liye baari dhan karchate rahe jiskaa mulk ko koi faaydaa nahin pahunchaa. rajkoshiya niti or bhu-rajasav pranali kuch is tarah kii banaayi gayi ki kisaan ke paas sirf zindaa bache rahane laayak sansaadhan hi rah gayi. dutt ke paas in samasyaon kaa ilaaj karne kaa nuskhaa bhi tha. unhone sifaarish kii ki bhartiya mil udyog se utpaadan shulk hataa liya jaae, nichi daron ke naram lagaan ke alaava baaki sabhi taxon se kisaanon ko chhutkaaraa diya jaae, england main hone vaali faujee or shahi karch bharat se nahin vasule jane chahie or bharat main bhi faujee karch ghataaye jane chahie.
 dutt ne jaise hi ye suzav diye, british hukumat or uske himytiyon ne unki chautarfa aalochana shuru kar di. unke tathyon or vishleshan ko kaarij karne kii koshish kii gayi. dhyaan rahe ki dutt indian civil services ke varisht adhikari the or british shashan kii seva karne ke daayitv se bandhe hue the. lekin, apni baat par jame rah kar unhone apane virodhiyon ke saath bahes kii or sarkaar se lagaataar anurodh kiya ki vah bharat kii aarthik dasha main sudhaar ke liye nitiyaan badale.
 inaki vilakshan pratibha keval prashasnic kaaryon tak hi simit nahin thi, varan ye moulik lekhak tathaa itihasajna bhi the. apane lekhankaal ke aarambh main inhone angreji main likhaa, par baad main bankimchandra ke prabhaav se banglaa main bhi rachana kii. inke mukhya granth nimnlikhit hai :
 1. minakshi mukherjee, ain indian for aal siruns : da menilivs of aar.si. dutt, penguin, nayi dilli.
 2. polin rule, da parsut of progress : a study ofintlexual development of ramesh chandra dutt, 1848-1888,editons indian, kolkata.
 3. pi.ke. gopalkrishnan, bharat main arthshaastra sambandhi vicharonkaa vikaas, pipuls publicing house, nayi dilli.
 4. je.en.bi. gupt, life and work of ramesh chandra dutt,je.em. dent and sanj, landan.
 
