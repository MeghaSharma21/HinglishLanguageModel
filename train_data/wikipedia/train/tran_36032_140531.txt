 rakshasutra yaa raakhi ko rakshabandhan ke avasar par bhai kii kalai main bandha jaataa he. ise reshmi dhaage or kuch sajaavat kii vastuon ko milakar banaaya jaataa he. in raakhiyon kaa mulya bhartiya bazaar main 5 ru. se lekar 1,500 ru. yaa usase adhik bhi ho saktaa he. aisa mana gaya he ki shravan nakshatra main baandha gaya rakshasutra amarta, nidarta, swabhimaan, kirti, utsaah evam sphurti pradaan karne vaala hota he. 
 prachinkaal main rakshabandhan mukhyat: hinduo kaa tyohaar he. prativarsh shravan maas kii poornima ke din brahman apane yajmaanon ke daahine haath par ek sutara baandhte the, jise rakshasutra kaha jaataa tha. ise hi aage chalakar raakhi jane laga. yah bhi kaha jaataa he ki yajna main jo yagyasutra baandha jaataa tha use aage chalakar rakshasutra kaha jane laga. rakshabandhan kii saamaajik lokapriyata kab prarambh hui, yah kahana kathin he. kuch puranic kathaon main iskaa zikr he jiske anusaar bhagwaan vishnu ke vaamanavatar ne bhi raja bali ke rakshasutra baandha tha or uske baad hi unhen pataal jane kaa aadesh diya tha. aaj bhi rakshasutra baandhte samay ek mantra bolaa jaataa he usamen isi ghatana kaa zikr hota he. paramparaagat manyata ke anusaar rakshabandhan kaa sambandh ek puranic katha se mana jaataa he, jo krishna va yudhisthir ke samvaad ke rup main bhavishyottar puraana main varnit bataai jaati he. isamen rakshason se indralok ko bachaane ke liye guru brihaspati ne indrani ko ek upaay batalaaya tha jisamen shravan shukla poornima ko indrani ne indra ke tilak lagaakar uske rakshasutra baandha tha jisase indra vijayi hue. vartmaankaal main parivaar main kisi yaa sabhi poojya or aadarneey logon ko rakshasutra baandhane kii parampara bhi he. vrikshon kii raksha ke liye vrikshon ko rakshasutra tathaa parivaar kii raksha ke liye maan ko rakshasutra baandhane ke drushtaant bhi milte hai.
 rakshasutra kaa mantra he- yen baddho bali raja danvendro mahabal:. ten tvamanubadhnami rakshe maa chal maa chal..
 is mantra kaa saamanyat: yah arth liya jaataa he ki daanvon ke mahabali raja bali jisase baandhe gaye the, usee se tumhen baandhta hum. he rakshe! tum chalyman na ho, chalyman na ho. dharamshastra ke vidwaanon ke anusaar iskaa arth yah he ki raksha sutara baandhte samay brahman yaa purohat apane yajmaan ko kahata he ki jis rakshasutra se daanvon ke mahaparakramee raja bali dharm ke bandhan main baandhe gaye the arthath dharm main prayukt kiye gayi the, usee sutara se main tumhen baandhta hum, yani dharm ke liye patibaddh karata hum. iske baad purohit raksha sutara se kahata he ki he rakshe tum sthir rahanaa, sthir rahanaa. is prakaar raksha sutara kaa uddeshy brahmanon dwaara apane yajmaanon ko dharm ke liye prerit evam prayukt karnaa he.
 shastron main kaha gaya he - is din aparaanh main rakshasutra kaa pujan kare or uske uparaant rakshabandhan kaa vidhaan he. yah rakshabandhan raja ko purohit dwaara yajmaan ke brahman dwaara, bhai ke bahin dwaara or pati ke patni dwaara dahini kalai par kiya jaataa he. sanskrit kii ukti ke anusaar
 janen vidhina yastu rakshabandhanmacharet. sa sarvadosh rahit, sukhi samvatasare bhavet..
 arthath is prakaar vidhipurvak jiske rakshabandhan kiya jaataa he vah sampurna dosha se dur rahakar sampurna varsh sukhi rahata he. rakshabandhan main mulat: do bhavanaaen kaam karti rahi hai. pratham jis vyakti ke rakshabandhan kiya jaataa he uski kalyaan kaamana or duusare rakshabandhan karne vaale ke prati sneh bhaavana. is prakaar rakshabandhan vastav main sneh, shanti or raksha kaa bandhan he. isamen sabake sukh or kalyaan kii bhaavana nihit he. sutara kaa arth dhaagaa bhi hota he or siddhant yaa mantra bhi. puraanon main devataaon yaa rishiyon dwaara jis rakshasutra baandhne kii baat kii gai hai vah dhaage kii bajaay koi mantra yaa gupt sutara bhi ho saktaa he. dhaagaa keval uskaa pratik he. rakshasutra bandhate samay ek shloke or padhaa jaataa he jo is prakaar he- 
 om yadabadhnandakshayana hiranyan, shatanikay sumanasymana:. tanmawshabadhnami shatsharday, ayushmanjaradrushtiryathasam.. 
 saadhaaran mauli kii rakhiyaan bhi bazaar main milti hai. chote bacchon ke liye uphaar yukt rakhiyaan, jisamen raushnee vaale khilone, tedi bear, electranik upkaran va chocolate lagi rakhiyaan bhi bazaar main milti hai. bado ke liye chandan, keemtee nagon, sindur, chaaval tathaa son va chaandi ke bracelate logon main khub lokapriy hai. iske atirikt rangeen dhaage, moti va chandan jadit dhaage dak se bheje jane ke liye adhik pasand kiye jate hai. anek rakshasutron par bhagwaan ke bhi darshan hote hai. raakhiyon par sampradaay ke anuroop devi-devataaon kii pratimaa ukeri or chitra chipkaae jate hai. dur-daraaj va videshon main bhejne ke abhinandan patron ke saath bhi rakhiyaan bhi milti hai. isamen bhaaiyon ke liye raakhi ke saath shubhakamana sandesh bhi hote he. iske alaava sunar or aabhushanon kii dookaanon par chaandi, diamond, american zarican, rudraksh se mandit rakhiyaan vibhinn dizinon evam rangon main uplabdh hai. 
 bharat main videshi rakhiyaan bhi kaafii lokapriy hai. aamtaur par electronic saamaan kii nakal karne main mashhoor china ab raakhi kaarobaar main bhi fal-phool rahaa he. in raakhiyon main satin ke dhaagon main chote-chote khilone, gaadiyaan, footbal, tedibear, gudde-gudiya, superman or rang-birange phool bandhe hue hai. yahan tak ki bacchon ke liye dhaagon par chuuhe ko bhi virajman kar diya gaya he. 
 bahanon kii vyastata ko dekhte hue bharat kaa dak vibhaag aise lifaafe bikri ke liye jari karata he, jin par bahan ko keval bhai kaa pataa bhar likhnaa hota he. inamen raakhi, roli va chaaval sahit sabhi saamagree pehle se hoti he. iske alaava water pruf lifaafe bhi jari kiye jate hai. kuch lifaafe aise bhi taiyaar karaae jate hai jinamein raakhi sahit sabhi saamagree hoti he. inaki bikri anek mukhya yaa pradhan dakgharon dwaara kii jaati he. dak chhantai ke dauraan raakhi dak kaa vishesh dhyaan rakhaa jaataa he.
