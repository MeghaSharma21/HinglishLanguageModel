 nirdeshaank: 9°16′N 77°02′E / 9.26°N 77.04°E / 9.26; 77.04
 kerala kii rajdhani tiruvanantpuram se 175 kimi kii duuri par panpa he or vahaan se chaar-paanch kimi kii duuri par pashchim ghat se sahyaparvat shrinkhalaaon ke ghaney wanon ke bich, samudratal se lagbhag 1000 meter kii oonchai par shabarimala mandir sthit he. makka-madina ke baad yah duniya kaa doosraa sabase bada tirth mana jaataa he, jahaan har saal karodon kii sankhya main shraddhalu aate hai.
 shabarimala shaiva or vaishnavon ke bich kii adbhut kadi he. malayalam main 'shabarimala' kaa arth hota he, parvat. vastav main yah sthaan sahyadri parvatamala se ghire hue pathanathita jile main sthit he. panpa se sabarimala tak paidal yatra kerani padati he. yah rasta paanch kilometre lanbaa he. 
 kamb ramayana, mahabhagwat ke ashtum skandh or skandapurana ke asur cond main jis shishu shasta kaa zikr he, ayppan usee ke avatar maane jate hai. kehete hai, shasta kaa janm mohini veshadhari vishnu or shiv ke samagam se hua tha. unheen ayppan kaa mashhoor mandir punakvan ke naam se vikhyath 18 pahadiyon ke bich sthit is dham main he, jise sabarimala shridharmashashtha mandir kaha jaataa he. yah bhi mana jaataa he ki parashuram ne ayppan puja ke liye sabarimala main murti sthapit kii thi. kuch log ise rambhakt shabari ke naam se jodakar bhi dekhte hai.
 kuch logon kaa kahana he ki kareeb 700-800 saal pehle dakshin main shaiva or vaishnavon ke bich vaimnasy kaaphi bad gaya tha. tab un matbhedon ko dur karne ke liye shri ayppan kii pariklpana kii gai. donon ke samanvay ke liye is dharmatirth ko viksit kiya gaya. aaj bhi yah mandir samanvay or sadbhaav kaa pratik mana jaataa he. yahaan kisi bhi jati-birdari kaa or kisi bhi dharm kaa paalan karne vaala vyakti aa saktaa he.
 panpa pahunchakar hamane paidal hi sabarimala tak kii yatra karne kaa faisla kiya. yah maarg durgam he, par prakruti ke bich hone kaa ahsaas aisa jokhim uthaane ke liye man ko taiyaar kar detaa he. makar sankranti or uttara phalguni nakshatra ke sanyog ke din, panchami tithi or vrishchik lagn ke sanyog ke samay hi shri ayppan kaa janm mana jaataa he. isiilie makar sankranti ke din bhi dharmashashtha mandir main utsav manaaya jaataa he. ham makar sankranti ke din hi vahaan pahunche.
 yah mandir sthapaty ke lihaaj se to khubasurat he hi, yahaan ek ajeeb kism kii shanti kaa ahsaas bhi hota he. jis tarah yah 18 pahadiyon ke bich sthit he, usee tarah mandir ke praangan main pahunchane ke liye bhi 18 sidhiyaan paar kerani padati hai. mandir main ayppan ke alaava malikapuratt ammaa, ganesh or nagaraja jaise up devataaon kii bhi murtiyon hai.
 utsav ke dauraan ayppan kaa ghi se abhishek kiya jaataa he. mantron kaa jor-jor se uccharan ho rahaa tha. parisar ke ek kone main saje-dhaje hathi khadey the. puja ke baad sabko chaaval, gud or ghi se bana prasad 'arawana' baanta gaya.
 makar sankranti ke alaava november kii 17 taarikh ko bhi yahaan bada utsav manaaya jaataa he. malayalam maheenon ke pehle paanch din bhi mandir ke kapaat khole jate hai. inke alaava puure saal mandir ke daravaaje aam darshanathiyon ke liye band rahete hai.
 yahaan ek or baat par gaur kiya. yahaan zyaadaatar purush bhakt maujuud the. mahila shraddhalu bahut kam thim. agar thim bhi, to budhi auraten. mandir ke ek purohit se iske bare main poocha to pataa chalaa ki shri ayppan brahmachari the. isliye yahaan ve choti bacchiyaan aa sakati hai, jo rajaswala na hui hon yaa budhi auraten, jo isse mukt ho chuki hai. jati-dharm kaa bandhan na maanane ke baavjood yah bandhan shraddhaluon ko maananaa hota he. baaki, dharm nirpekshata kii adbhut misaal yah dekhne ko milti he ki yahaan se kuch hi duuri par erumeli naamak jagah par shri ayppan ke sahyogi maane jane vaale muslim dharmanuai vaavar kaa makbara bhi he, jahaan mattha teke bina yahaan kii yatra puri nahin maani jaati.
 do maton ke samanvay ke alaava dharmik sahishnutaa kaa ek niraala hi rup yahaan dekhne ko mila. dharm insaan ko vyapak najariya detaa he, isaki bhi pushti hui. vyapak is lihaaj se ki agar man main sachhee aasthaa ho, to bhakt or ishwar kaa bhed mit jaataa he.
 yah bhi kaha jaataa he ki agar koi vyakti tulsi yaa rudraksh kii maala pahanakar, vrath rakhkar, sir par naivedhy se bhari potli lekar yahaan pahunche, to uski manokamana jarur puri hoti he. maala dhaaran karne par bhakt swami kahalaane lagata he or tab ishwar or bhakt ke bich koi bhed nahin rahata. vaise shri dharmashashtha mandir main log jatthon main aate hai. jo vyakti jatthe kaa netritv karata he, uske haathon main iramudi rahati he. pehle paidal milon yatra karne vaale log apane saath khaane-pine kii vasteen bhi potliyon main lekar chalate the. tirthaton kaa yahi rivaaj tha. ab aisa nahin. par bhakthi bhav vahi he. usee bhakthi bhav ke saath yahaan karodon kii sankhya main log aate hai. pichley saal november se janvari ke bich yahaan aane vaale logon kii sankhya paanch karod ke kareeb aanki gai. yahaan kii vyavastha dekhne vaale triancor devasvam board ke mutabik, is avadhi main tirthasthal ne kerala kii arthvyavastha ko 10 hajaar karod rupee pradaan kiye hai.
 board shraddhaluon kii suraksha kii jimmedaari bhi letaa he. vah tirthayatriyon kaa free of cast exidant beemaa karata he. is yojana ke tahat chot lagane yaa mrityu hone par shraddhalu yaa uske parijanon ko ek lakh rupee tak die jate hai. iske alaava board ke yaa sarkari karmchaariyon ke saath agar koi haadasa hota he, to unhen board unhen dedh lakh rupee tak detaa he.
 uttar disha se aanevaale yatri ernakulam se hokar kottayam yaa chengnoor railway stesan se utarkar vahaan se kramash: 116 kimi or 93 kimi tak kisi na kisi saadhan se panpa pahunch sakate he. panpa se paidal chaar-paanch kimi van maarg se pahariyaan chadhakar hi shabrimala mandir main ayyapp ke darshan kaa laabh uthaaya ja saktaa he. 
 tiruanantpuram sabarimala kaa sabase sameepi hawaii adda he, jo yahaan se 92 kilometre dur he. vaise tiruanantpuram, kochi yaa kottayam tak rail maarg se bhi pahunchaa ja saktaa he. sabarimala kaa sabase sameepi railway stesan chengnoor he. ye sabhi nagar desh ke duusare bade nagaron se jude hue hai.
 agar sabarimala main kai din rukne kaa man ho to yahaan panpa or sannidhanam main kai kamare uplabdh hai, jiske liye board ko pehle se suchit karnaa hota he. yahaan ke number hai: 91-471-2315156, 2316963, 2317983. iske alaava sannidhanam main kai duusare guest house bhi hai.
