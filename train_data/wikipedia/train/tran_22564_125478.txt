 
 ulbeey praani yaa amniot aise kasheruki chaupaye praaniyon kaa claide he jo yaa to apane andey dharti par dete hai yaa janm tak apane shishu kaa aarmabhik poshan maadaa ke garbh ke andar hi karte hai. sarisrup, standhari or pakshi teenon amnioton kii shrenee main aate hai. iske vipareet ubhaychar or machhliyaan gair-amniot yaa aniamniot hote hai jo adhiktar apane andey jal main dete hai.
 amniot chaupaye hote hai or inke andon main ulb bharaa hota he - chaahe ve kisi chhilake main maadaa se baahar ho yaa phir maadaa ke garbh ke bheetar punap rahen ho. is ulb ke kaaran amnioton ko bachche janane ke liye kisi bhi samudri yaa anya jaleey sthaan jane kii koi aavashyaktaa nahin. iske vipareet gair-amnioton ko apane andey kisi jal-yukt sthaan par yaa sidhaa samudr main hi dene kii zarurat hoti he. yah antar kram-vikaas main ek bada padaav tha jis kaaran se chaupaye samudr se nikalakar prithvi ke jamini kshetron par fail paye.
 choupayon main sabase pratham amniot chhipakali jaise dikhte the or jeevvaigyanikon ko unke 31.2 karod varsh puraane jeevashm mili hai, jo amnioton kii sarvapratham utpatti kii tithi bhi maani jaati he. inke andey pani se baahar jivit rahane main sakasham the or khuli vaayu main "shwaas" le sakate the. aage chalakar yah amniot do shakhaon main bant gayi. ek to pakshion, sarisrupon or dianasoron vaali souropcid thi or duusari standhari va unke vilupt sambandhiyon vaali sanapcid thi.
