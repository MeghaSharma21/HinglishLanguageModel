 sneh siddhanth main jon balbi ne manushya kii vishesh anyon se majboot sneh bandhan banane kii pravriti ko vaicharik rup diya, tathaa virah se utpann vyaktitv kii samasyaon va samvegatmak pidaa ke saath-saath chintaa, gusse, udaasi tathaa algaav kii vyakhya kii. bachche ke janm ke samay uske chaaron ore ke vaataavaran main maan kii aham bhoomika he. bachche kaa pehla sambandh maan se armbh hota he. smith kehete hai ki kudarat ne is rishte ko majboot banaaya he, to samaaj, dharm or sahitya ne maan or bachche ke sneh ko pavitrataa pradaan kii.
 is lekh main, samajashastriyon kii maanav samaaj main premamulak sambandhon kii do avadharanaon kii charchaa ke baad, sneh kii vaikalpik soch ke sandabh main, larenz ke hans, batakh aadi pakshiyon ke chuzon, tathaa harlo ke bandar ke bacchon, par adhyayanon kaa sankshipt varnan dekar, balbi ke sneh siddhanth ko rakhaa gaya he. or ant main sneh siddhanth ke anya kshetron main badhate daayre par nazar daali gayi he.
 bachche or maan kaa rishta samaaj kii niv he, yah vichaar america ke harry harlo tathaa england ke jon balbi ne 1958 main, alag-alag shodh patron main prastut kiya. isse pehle samajashastriyon main samooh ke aadhaar ke bare main do avadharanayen prachlit thim. pehali seekhney ke siddhanth se judi he, or iskaa sambandh vyavahaarwadiyon kii manyata se he ki navjaat bachche ko doodh chahie, jo maan detii he, isliye baccha maan ke nikat rahata he. manovishleshanvaadiyon ne isamen kaam yaa sex kii pravriti ko joda, jiske kai aayam hai, jon balbi ne inkaa ullekh apane shodh patr main vistaar se kiya he. in donon avadharanaon ke bare main koi thos saboot na hone ke kaaran harlo or balbi ne inhen nakaar diya, or iskaa vikalp dhundne lage. or donon kaa dhyaan jantuon ke vyavhaar par prakritik vaataavaran main ho rahe adhyayanon par gaya, jise itholaji kehete hai. 
 ek ithologist larenz ne kuch pakshiyon hans, batakh aadi par adhyayanon main dekha tha ki chuza apni maan ke peeche saath-saath chale isi main uski suraksha he, tathaa use khaanaa dhundne or tairne kaa anubhav bhi hoga. hans yaa batakh ke chuujon main, larenz ke anusaar, is tarah se jaldi seekhney, adhyankan ke liye vaataavaran se teen tarah ke uttejk zaruri hai, chuze kii awaz ke uttar main ek kism kii awaz; koi vastu chuze se dur ja rahi ho; vah vastu samay-samay par awaz nikaale. aksar yah vastu chuze kii maan hogi, kyonki chuze ke andey se baahar nikalate samay vahi paas main hoti he. maan kii jagah, yadi koi aadmi ho to chuza usee ke peeche chalegaa, par yah tino gun usamen hone chahie. 
 adhyankan kaa matlab navjaat shishu ke man par maan yaa dekh-bhaal karne vaale kii akruti kii chhap padane se he. larenz ne yah khoj 1935 main kii thi. jab ek baar chuze main yah thappa yaa imprint pad jaataa he, isamen parivartan aasaani se nahin hota. arthath hans ke chuze main yadi andey se baahar nikalne ke ekadam baad yadi hans kaa thappa lag jaye to vah jivan bhar hans ke peeche chalegaa. yadi chuze main pehali chhavi aadmi kii bani to vah aadmi ke peeche chalegaa, hans ke peeche nahin. vah aadmi patali ladki ho yaa boodhaa mard, koi farak nahin padegaa. sabase chaunkaane vaali baat, larenz ke liye thi, hans ke chuze ko paalane vaali maan yadi duusari prajati kii thi, kuch saalon baad jab yah chuza vyask hua, to prajnan ke liye usee prajati ke pakshi ko chunaa jo paalane vaali maan kii prajati kaa tha, hans nahin. yahi parinaam baad main bhed main bhi dekhe gaye, jinka varnan neeche kiya gaya he. 
 larenz ne likhaa he ki, yadhyapi adhyankan seekhney ke antargat aata he, kintu isamen adhigam yaa seekhney kii tarah pralobhan kii zaroorat nahin he. yah jantuon main ek aisi prakriya he jo prakritik avasthaa main bachche kaa maan se pragadh sambandh banane main sahaayak he or iskaa doorgaami asar hota he.
 larenz kii adhyankan kii khoj tathaa itholaji kaa asar jon balbi kii soch par bhi padaa. iske saath ek mahatpurna baat jo sneh siddhanth kii aadharshila majboot karne main sahaayak hui, vah thi harlo or balbi ke bich vichaaron kaa aadan-pradaan. isamen madhyam the ithologist rabart hind, jo us samay england main bandaron main maan or bachche ke vyavhaar kaa adhyayan kar rahe the. harlo or balbi is baat se prabhavit the ki navjaat shishu ke sahaj vyavhaar use maan se jodate hai. harlo ne ise bandar ke bachche par prayongo se siddh kiya tathaa balbi ne manushya ke bacchon par jaankaree ikatthi kii or ise vaicharik rup diya.
 harlo ne vyavahaarwadiyon or manovishleshkon par prahaar karte hue kaha, haalaanki yah sahi he ki maan bachche kii doodh kii zaroorat puri karti he isliye usase sambandh ban saktaa he, parantu aise sambandh kisi bhi vastu se ban sakate hai or vah jaldi tut bhi jate hai. isliye un sahaj vyavhaaron kaa adhyayan hona chahie jo maan ko sneh ke rishton main baandhte hai. unhone aage likhaa, kyonki maanav ke navjaat shishu par is tarah ke prayog nahin ho sakate, isliye bandar ke bacchon ko chunaa. tab tak harlo prayogshaala main bandar ke bacchon ko 6 se 12 ghante ke bheetar maan se alag kar, unako paalane main safal ho chuke the. nae prayogon main harlo ko, balbi dwaara manushya ke bacchon main dekhe gaye do sahaj vyavhaar ke bare main, bandar ke bacchon main paryaapt samanta mili, jaise, navjaat shishu kaa naram vastu se chipaknaa tathaa uske saath zyada samay bitaana. itnaa hi nahin, harlo ne paaya ki lagbhag 300 din kii umr ke bandar ke bachche naram kapade se lipati maan kaa paryaay yaa cloth mother surrogate ko nihaarne main bhi zyada samay dene lage. agle kai saalon main jo prayog hue unka saransh margret harlo or harry harlo ne 1966 main ek shodh patr main diya he. is shodh patr main unhone likhaa ki kaam yaa sex kii sahaj pravriti maanav or bandar main samooh ko baandhne kaa aadhaar kho chuki he. vah aage likhte hai ki bandar ke bachche ke saamaajik vikaas par viscansin vishvavidhyalay main jo khoj hui he usase paanch premamulak tantron yaa affectional systems kaa pataa laga, jo in bandaron main saamaajik sambandhon kaa aadhaar he. yah paanch premamulak tantra hai—baccha-maan sneh tantra; baccha-baccha sneh tantra; visham lingi sneh tantra; maatrutiv sneh tantra; tathaa pitrutv sneh tantra. ant main unhone likhaa he ki yah paanch sneh tantra nar-vanar samooh yaa primates ke vikaas main mahatvapurn rahe honge. inase samooh ke sadasyon main mail-jol banaae rakhane main madad mili hogi, jisase samooh main sahyog panpa, bahari takaton se jujhane kii kshamta badi, or bachche ko seekhney kaa vaataavaran mila.sneh ke doorgaami parinaamon ke bare main isse bhi or adhik jaankaree bandaron par hue un prayogon se mili jo harry harlo or unke saathiyon ne bandar ke bacchon ko unki maan se alag kar, vistaar main kai saalon tak dekhe, jinka varnan harlo or miars ne ek kitaab main kiya he, tathaa manushya main balbi ne maan se algaav or maan ke vilop kaa bachche par asar sneh siddhant ke khand-2 or khand-3 main kiya jiskaa parichay agle bhaag main diya gaya he.
 balbi ne likhaa he ki sneh siddhanth par kaary 1956 main shuru hua or anek shodhpatron main isse judy vaigyanik samasyaon par 1953 se 1963 tak vivechna kii gayi, lekin sneh siddhanth kaa mukhya praaroop sneh or vilop yaa Attachment and Loss teen khandon main—1969 main khand-1; 1973 main khand-2; tathaa, 1978 main khand-3, chapa. balbi or unki sahyogi ensworth ne in teen khandon main chape mukhya vichaaron tathaa isse judi khojon ke itihaas par prakaash daalate hue likhaa ki vah donon shaikshik vyavsaay main aane se pehle hi bacchon ke vyaktitv ke vikaas main mata-pita ke yogadan par kaam kar rahe the, visheshkar vah bachche jo akele rah jate hai, jinhen maan kaa prem nahin miltaa. vah aage likhte hai, ki balbi kaa pehla adhyayan jo 44 yuva choron par tha, pataa chalaa ki in bacchon main adhiktar aise the jinhen sneh nahin mila. iske baad vishwa swasthy sanghathan ke liye balbi ne ek report taiyaar kii, jo maatrutiv kaa bachche ke maansik swasthya main yogadan se judi thi, or iskaa mukhya uddeshy bachche kii parvarish se sneh kaa vikaas karnaa tha. 
 balbi ke teen khandon main sneh siddhanth kii jo mukhya baaten hai, vah ensworth or balbi ke anusaar yah hai. khand-1 ke pehle or duusare bhaag main sneh siddhanth se jude udvikas ke vichaaron tathaa sahaj vyavhaaron ke adhyayan kaa vistaar main varnan he. iske atirikt sneh kii shaareerik aavashyaktaaon se jude siddhanth ko nakaar kar, uski jagah aise vyavhaar tantra tathaa sanchaalan tantra jinka koi vishesh uddeshy ho, jaise larenz kaa adhyankan or harlo ke premamulak tantra. inke atirikt, balbi ne likhaa he ki manushyon main, bachche ke vikaas ke saath-saath sneh se jude maan evam anya vyaktiyon kii chhavi tathaa uskaa sahaj vyavhaaron se sambandh aantarik kaaryakari praroopon ko janm dete hai, jinka sneh siddhant main vishesh sthaan he. 
 khand-1 ke paanchave bhaag ke aarambh main sneh ke vikaas kii chaar avasthaaen bataai gai hai. avasthaa-1, aarambh kii is avasthaa main navjaat baccha ek vishesh prakaar se logon se vyavhaar karata he : vyakti kii ore mudana, aankhon se peechha karnaa, pakadana, pahunchnaa, hansanaa, aadi. avasthaa-2, uparokt vyavhaaron kaa or zyada prayog, parantu maan kii taraf vishesh dhyaan dena. avasthaa-3, baccha logon ko pahchaanane lagata he, maan ko vishesh rup se dekhtaa he, or nae logon se vyavhaar alag ho jaataa he. avasthaa-4, sneh kii vastu yaa maan se najdiki sambandh, or usase jude vyavhaaron main sudhaar karnaa.
 balbi ke khand-2 main bachche ke un sahaj vyavhaaron par vishesh dhyaan diya gaya he jo sneh kii vastuon se algaav ke kaaran paidaa hote hai, or saath main aisi sthitiyaan jin main sneh tantra karyanvit hote hai. balbi ke anusaar yah bacchon ke alag-alag vyaktitv ke vikaas kaa aadhaar he, jaise kuch bachche darpok hoge, yaa kuch main sneh se judi chintaa zyaada hogi. iske atirikt bachche ke saamaanya vikaas main sneh ke majboot aadhaar par bhi bal diya gaya he.
 balbi ke khand-3 ke shuru main sangyaan kii un prakriyaaon kaa varnan he jo soochnaaon ke achetan rup se sangyojan main sahaayak hai. inkaa aantarik kaaryakari praroopon ke vikaas main vishesh mahatva bataaya gaya he. is khand main mukhya dhyaan vyask vyakti main shok par he. sneh kii vastu ke vilop yaa chale jane se vyakti chaar avasthaaon se gujaregaa—sunnata; sneh kii vastu kii taras or gussa; avyavashtha or niraashaa; tathaa, punahsangyojan kaa prayaas or udaasi. 
 sneh siddhanth ke jantuon main badhate aadhaar ko dekhakar, ellison joli likhti he, udvikas kii prakriya main bachche or maan ke bich ek shashakt, prachur or vyaktigat sambandh kaa chayan hota he, jiskaa naam shaayad pyaar he. yadhyapi harlo ne in premamulak sambandhon ko bandar main bachche or maan, tathaa balbi ne manushya main bachche or uski dekhbhaal karne vaale vyakti, tak simit rakhaa, par unhone, joli kahati he, sneh ko saamaajik jivan kaa aadhaar bataaya. lekh ke is bhaag main, harlo or balbi ke vichaaron ke badhate aadhaar kaa andaaza, stanadhariyon main chuuhe se lekar bandar, or manushyon main bhakt or uske aradhya dev ke rishte, par hone vaale adhyayanon se lag jaayegaa. 
 candal ke anusaar manushyon, or vastav main sabhi stanadhariyon main bachche ke aarambh ke vaataavaran kaa sabase mukhya ang maan he. vah aage likhte hai ki dwitiya vishwa yuddh ke samay parivaar ke tuutane se bacchon kaa maan-baap se rishton kaa abhaav, unke vikaas ke liye durbhagyapurna tha. candal likhte hai, harlo dwaara bandar ke bacchon par kiye gaye prayongon se is vichaar ko vaigyanik aadhaar mila, parantu isamen mukhya yogadan balbi kaa rahaa. 
 do mahatvapurn baaten jinaki ore candal ne dhyaan dilaayaa he. ek, maan-baap apane bachche ke vyavhaar se samvegatmak rup se jude hote hai, jisamen mukhya baat he bachche ko kushi or dukh dene vaali ghatnaon kaa nivaaran. do, manushya or jantuon main pehle 2-3 saal tak baccha nihit smriti tantra par nirbhar rahata he jo achetan hota he, umr badhane ke saath usamen jo parivartan hote hai vah chetan yaa spasht smriti tantra banaate hai. yah donon baaten, candal ke anusaar, manushyon or jantuon main sneh ke tantron ke liye mahatvapurn hai. candal ne bataaya ki chuuhe main jab bachche ko maan se alag kiya jaataa he, to unamem aise vyavhaar dekhe gaye jaise aadmi ke bachche main maan se alag karne par dekhe gaye, mukhyatah pehle virodh, or phir udaasi kii avasthaa. iskaa asar hipothelemic-pityuiteri-adrenal tantra main dekha gaya. yah parivartan aisi rasinic prakriyaaon ko janm dete hai jo bachche ke chetan yaa spasht smriti tantra main baadha daalati he. arthath yah smriti tantra yaa to viksit nahin ho pataa, yaa thik se niyantran nahin kar pataa jab bhi tanaav kii paristhiti ho. 
 
 bhed or bakriyaan, prakritik or paaltu donon avasthaaon, main samooh yaa revad main rahati hai. memne kaa samooh ke saath lagaav ho yah maamne or samooh donon ke liye zaruri samajha gaya he. smith ne is lagaav yaa sambandh ke vikaas kaa bhed main adhyayan ke dauraan dekha ki memna janm ke thode samay baad khadaa hokar apane sir ko aisi vastu ke neeche daalata he jo uske kandhon ke baraabar he. aam taur se yah bhed kii agali yaa pichhali taangon ke bich kii jagah hoti he, iske saath-saath bhed bhi memne kaa chaatati ore soonghti he, tathaa sir or moonh se sahalaati he. smith ne in vyavhaaron kaa varnan karte hue likhaa he ki is sampark se ek ore maan apane bachche kii chhavi apane mastishk main banati he, duusari ore memna kaa maan se sambandh banataa he. yadi memne or bhed yaa bakrii ke bich yah sambandh armbh main nahin ban paata to bhed yaa bakrii memne ko nakaar degi or memna samooh ke saath nahin chalata.is sambandh kaa doorgaami asar bhi dekha gaya. aam taur se bhed or bakriyaan ek revad main rahati he, vyask hone par bhed prajnan ke liye bhed ko hi chunegi or bakrii apni prajati kaa saathi. kendrick or unke saathiyon ne dekha ki, yadi paidaa hone ke baad se bhed ke bachche ko bakrii paale, tathaa bakrii ke bachche ko bhed paale, to vyask hone par, bhed jo bakrii ke saath pali he prajnan ke liye bakrii chunegi, tathaa bakrii jise bhed ne paala he prajnan ke liye bhed chunegi. iske atirikt kendrick ne yah bhi dekha ki bheden anya bhedon ke chehre, lagbhag 50 tak, kaaphi der tak yaad rakh sakati he.
 ellison joli ke anusaar nar-vanar samooh main sneh sambandhon kii nimna mukhya visheshtaayen hai. nar-vanar samooh kii pehali visheshta he ki baccha shaareerik or samvegatmak rup se maan se judaa he, or yah sambandh lemur se lekar manushya tak or adhik jatil hota jaataa he. maan se bachche ke is sambandh kaa jivan ke aarambhik kaal main saamaajik vyavhaar ke prashikshan main vishesh mahatva he. duusare, joli ke anusaar, maan jab tak bachche ko vishesh rup main nahin dekhe vah thik se ji nahin paayegaa, yaa uske saamaajik vyavhaar main kami rah jaaegi. jaise, yah zaruri he ki, maan apane bachche ko apni godi main bithaae, use stanpan karne de, uski safai kare, or use sehalaye or uski madad kare. bachche ke sahaj vyavhaar, jaise, chipaknaa, rengna, jadta, tathaa chusna is sambandh ko majboot banaate hai. inke saath-saath kai kism kii awaajen maan or bachche ko ek duusare kii taraf aakarshith karti hai. tisare, joli kaa kahana he ki jon balbi ne shashakt rup se larenz ke adhyankan ke siddhanth ko maanav ke vikaas ke sandarbh main rakhaa. yahi nahin, balbi ne bachche ko asahaay avasthaa se baahar nikalakar udvikas ke sandarbh main dekhne kii pahal kii. arthath bachche main aise vyavhaaron kaa chayan hua jisase vah maan ke sampark main rahe, use pahachaane, ajnavi se dare, or khatra hote hi maan ke paas jaye.chauthe, joli kaa maananaa he ki yah zaruri nahin ki nar-vanar samooh main baccha maan ke abhaav main mar jaae, bachche kaa vyavhaar samooh ke anya sadasyon main maatrutiv kii bhaavana jagaane main sakasham he. joli kaa kahana he ki saamaajik vyavhaar main ek str par yadi chook ho jaae, uski bharpai kii kai sambhaavnaaen hai. bachche ke sangi-saathi or anya vyask nar va maadaa isamen sahaayta karte hai.ant main, joli kaa maananaa he ki prakritik avasthaa main aisi asankhya ghatnaayen ghatati hai jinka prayogshaala main andaja lagaana kathin he. yah ghatnaayen bachche ko shashakt karti hai, jaise, bachche ke bade hone par, stanpan chhudaana, god se dur rakhana, ped se kudane main madad, khatre kaa ahsaas, aadi.
 balbi ne khand-1 ke ant main kuch baton ko rekhaankit kiya he. sabase pehle, sneh kii pravriti or sneh vyavhaaron main antar spasht kiya. duusare, unhone kaha bachche kaa sneh vastu ke saath vyavhaar sneh bandhan kaa aadha bhaag he. maan kaa bachche se vyavhaar, or phir pita va anya sadasyon kaa isamen yogadan, ise purna karata he. tisare, bacchon ke vyaktitv main sneh ke anek namoonay yaa praaroop milte hai, maansik swasthya main yogadan ke liye inhen samajhnaa atyaadhik zaruri hoga.
 balbi ke anusaar sneh siddhanth ke teenon khand, vastu se sneh sambandh bananaa, sneh vastu se algaav, tathaa sneh vastu kaa vilop, sanyukt rup se sneh ko samajhane ke liye zaruri hai. sneh siddhanth ke upar jo adhyayan hue hai, tencrede or frele ke anusaar, un main sneh ko samgr rup se dekha gaya he, chaahe vah bachche or maan ke bich ho, vyask nar or nari main prem, yaa bhakt or uskaa aradhya dev. tencrede or frele ne sneh siddhanth kii chaar mukhya visheshtayen yaa kasautiyaan bataayi, sneh kii vastu se najdiki yaa proximity maintenance, sneh kii vastu se algaav kaa virodh or virah vednaa yaa separation distress, sneh kii vastu ek surakshit aadhaar yaa secure base, tathaa sneh kii vastu ek surakshit swarg yaa safe haven. parantu khoj ke liye inase jude kisi ek pahalu par dhyaan dena swaabhaavik he, jaise aantarik kaaryakari praaroop.
 sneh siddhanth ke bare main kuch logon kaa vichaar he ki jahaan jon balbi ne sneh ko nayi soch dekar vaigyanik str par laa khadaa kiya, vahin ensworth ne iske vichaaron kii pushti ke liye pramaan ekatra kiye. ensworth or unke saathiyon ne maan or bachche ke bare main do vidhiyon—grih nirikshan tathaa anokhi paristhiti—se aankade ikatthe kiye. pehali vidhi main ghar jaakar maan or bachche ke vyavhaar kaa adhyayan, tathaa duusari vidhi main bachche ko maan se alag kar ek kamare main rakhana or ek ajnavi mahila se mulaakaat, or phir bachche kaa maan se punarmilan ke samay vyavhaar dekhnaa. is parikshan se bacchon kii teen shreniyan saamne ai. surakshit yaa secure bachche maan se punarmilan ke samay khush rahete, shant ho jate or khilne lagate. anya bachche do shreniyon main bant gaye, ek asurakshit parihaari yaa insecure-avoidant, jo punarmilan ke samay maan se duusari ore moonh mode lete, na koi kushi, tathaa khel main koi ruchi nahin, tathaa duusare asurakshit virdohi/ubhaybhavi yaa insecure –resistant/ambivalent, jo punarmilan ke samay maan se gusse main rahete par sampark bhi karte, na koi kushi, tathaa khel main koi ruchi nahin.steel ke anusaar pichley 50 saalon main ensworth ke yah teen namoonay yaa shreniyan bacchon ke naidanik kshetra main mahatvapurn sabit hue hai. usne ek chauthe namoonay kaa bhi ullekh kiya, jisamen baccha apane mata-pita ke saamne sadaiv asaamaanya rup se bhaybheet rahata he. bartholomev ne balbi ke sneh siddhanth kaa vayaskon main adhyayan kiya or vyaktitv main sneh ke chaar praaroop khoje—surakshit yaa secure, chintit yaa preoccupied, khaariji yaa dismissing, or darpok yaa fearful. haalaanki vyaktitvon ke in chaar praroopon ko lekar kai dishaao main adhyayan kiye gaye hai, steel kaa kahana he ki ek nayi disha he pita kaa bachche ke vikaas main yogadan. 
 
 khoj kartaaon ne sneh bandhan kii uparokt chaar mukhya kasautiyon, najdiki rakhana, virah vednaa, surakshit aadhaar, tathaa surakshit swarg, ko bhakt kaa uske aradhya dev se sambandh samajhane ke liye roopantaran kiya. unki avadharana he, jise sabase pehle kirkapetric ne vistaar main rakhaa, ki bhagwaan se sambandh ko sneh bandhan maan sakate hai. bhakt kaa bhagwaan se sambandh anek roopon main milegaa, balak, premi, sakha, aashray dene vaala, aadi.sicireli ne in chaar kasautiyon ko is prakaar rakhaa, bhagwaan se najdiki sambandh bananaa, bhagwaan se algaav kaa dukh, bhagwaan ek surakshit aadhaar, tathaa bhagwaan ek surakshit swarg. sicireli aage likhte hai ki kirkapetric kaa maananaa he ki bhagwaan se sambandh do tarah se ban saktaa he, ek to vah log jinka maan se vishwasaneey sambandh he, isko sidhe bhagwaan par sthanantarit kar sakate hai, duusare vah log jinka maan se vishwasaneey sambandh nahin he, isaki poorti ke liye bhagwaan se naata jodenge.granquist or unke saathiyon kaa vichaar he ki jab sneh tantra bahari yaa aatanrik vaataavaran kii ghatnaon se uttejit hota he to vyakti bhagwaan se najdiki dhundhegaa yaa mahasoos karegaa.
 
 
