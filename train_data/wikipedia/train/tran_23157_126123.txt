 malaria kaa prasar in karkon par nirbhar karata he- maanav jansankhya kaa ghanatv, machharon kii jansankhya kaa ghanatv, machharon se manushyon tak prasar or manushyon se machharon tak prasar. in karkon main se kisi ek ko bhi bahut kam kar diya jaae to us kshetra se malaria ko mitaayaa ja saktaa he. isiliye malaria prabhavit kshetron main rog kaa prasar rokane hetu dawaaon ke saath-saath machharon kaa unmoolan yaa unase kaatane se bachane ke upaay kiye jate hai. anek anusandhan karta daawa karte hai ki malaria ke upachaar kii tulana main us se bachaav kaa vyay deergh kaal main kam rahegaa, haalanki vishwa ke kuch sarvaadhik nirdhan deshon main iskaa taatkaalik vyay uthaane kii kshamta bhi nahin he. aarthik salaahkaar jaifari sex ke anusaar prativarsh 3 arab america dollars kii sahaayta dekar malaria kaa prasar roka ja saktaa he. saath hi yah tark diya jaataa he ki sahasrabdi vikaas lakshya puraa karne hetu dhan ko aids upachaar se hataa kar malaria rokthaam main lagaaya jaae to africa deshon ko adhik laabh hoga.
 malaria se bachane ke liye kya-kya karnaa chahie, ghar par kaise rahanaa chahie, kya khaanaa chahie aadi jaankaree jaanane ke liye aap yah bhi jarur paden - malaria se bachane ke 10 upaay 1956-1960 ke dashak main vishwa str par malaria unmoolan ke vyapak prayaas kiye gayi . kintu uname safalataa nahin mil saki or malaria aaj bhi africa main usee str par maujuud he. jabaki brazil, iritria, bharat or vietnam jaise kuch vikasshil desh he jinhone is rog par kaaphi had tak kaabo paa liya he. iske peeche nimna kaaran maane gayi hai- prabhavi upkarnon kaa prayog, sarkaar kaa behatar netritv, saamudayik bhagidaari, vikendrikrut kriyanvayan, kushal takneekee-prabandhak kaamgaar milanaa, bhagidaar sansthaaon dwaara sahi takneekee sahyog dena tathaa paryaapt kosh milanaa.
 machharon ke prajnan sthalon ko nasht karke malaria par bahut niyantran paaya ja saktaa he. khadey pani main machhar apana prajnan karte hai, aise khadey pani kii jagahon ko dhak kar rakhana, sukha dena yaa baha dena chaiye yaa pani kii sataha par tel daal dena chaiye, jisase machharon ke larva saans na le paaen. malaria unmoolan ke jo prayaas purnatah safal rahe hai unamem machharon ke unmoolan kaa pramukh sthaan tha. kabhi yah rog sanyukt rajya america tathaa dakshin europe main aam hua karata tha, kintu behatar jal nikaas dwaara machharon ke prajnan sthal daldali kshetron ko sukha kar, marijon par kadi nigaraanee rakh kar or unka turant upachaar karke ise in kshetron se mitaa diya gaya. varsh 2002 main america se sirf 1059 maamle saamne aaye jinase 8 log mare.
 inke atirikt anuvaanshik takneekon se parivartit machhar banaae ja rahe hai jo malaria paraseete ko palane nahin denge. aise machharon ko khulaa chhod dene par dhire-dhire inaki pratiraksha kii jin machharon kii sari aabaadi main fail jaaegi.
 malaria-prabhavit kshetron main akasar gharon kii deevaaron par kitnashak dawaaon kaa chhidkaav kiya jaataa he. anek prajatiyon ke machhar manushya kaa khun chusane ke baad diwaar par baith kar ise hajam karte hai. aise main agar deevaaron par kitnashkon kaa chhidkaav kar diya jaae to diwaar par baithte hi machhar mar jayega, kisi or manushya ko kaatane ke pehle hi.
 dediti pehla aadhunik kitnashak tha jo malaria ke viruddh prayog kiya gaya tha, kintu baad main yani 1950 ke baad ise krishi kitnashi rup main prayog karne lage the. kheton main iske baari prayog se anek kshetron main machhar iske prati pratirodhi ho gaye. 1960 ke dashak main iske hanikaarak prabhaav najar aane lage or 1970 ke dashak main anek deshon main iske prayog par roak laga di gayi. is dawa ke prayog par roak lagane ko kaaphi vivaadaaspad mana gaya he. vaise ise malaria niyantran hetu kabhi pratibandhit nahin kiya gaya, kintu aalochak kehete he ki anaavashyak lagi roak se lakhon logon ke praan gaye hai. phir samasya dediti ke krishi kshetra main vyapak prayog se hui thi naa ki iskaa prayog jan swasthy kshetra main karne se.
 vishwa swasthya sanghathan ne malaria prabhavit kshetron main chhidkav ke liye lagbhag 12 dawaaon ko manyata di he. inamen dediti ke alaava paramathrin or deltamathrin jaisi davaayen shaamil hai, khaskar un kshetron main jahaan machhar dediti ke prati rodhak kshamta viksit kar chuke he. stoffhome kanvension dediti ke swasthya-sambandhi simit prayog kii chhot detaa he kintu isen khule main krishi kaary hetu prayog laana pratibandhit he.
 haal hi main ek kavak kii khoj kii gai he jo machharon main ek jaanaleva beemaari karti he or jiske deevaaron par chhidkaav se machharon se chhutkaaraa mil saktaa he. abhi tak machharon main is fafoond ke prati pratirodh kshamta nahin dekhi gai he.
 machhardaniyaan machharon ko logon se dur rakhane main safal rahati hai tathaa malaria sankraman ko kaaphi had tak rokatii hai. anopheles machhar chunki raat ko katata he isliye badi machharadaani ko charpai/bistar pe lataka dene tathaa iske dwaara bistar ko chaaron taraf se purnatah gher dene se suraksha puri ho jaati he. machhardaniyaan apane aap main bahut prabhavi upaay nahin hai kintu yadi unhen rasinic rup se upachaarit kar den to ve bahut upyogi ho jaati hai. is rasayan ke sampark main aate hi machhar mar jate he. upachaarit machhardaniyaan anopchaarit machhardaniyon se doguni prabhavi hoti hai or bina machharadaani ke sone ke bajaay unka prayog karne se 70% zyada suraksha milti he. kitnashi upachaarit machharadaani ke vitaran ko malaria niyantran kaa behad sasta tathaa prabhavi upaay mana jaataa he is prakaar kii ek saamaanya machhar dani kaa mulya 2.50 dollars se 3.50 dollars rahata he. prabhavit ilaakon main praayah sanyukt raashtra angesi yaa koi anya sanstha unka vitaran karti he. adhiktam suraksha hetu aavashyak he ki har chah maheenon main in par phir se rasayan kaa lep kiya jaye, kintu gramin kshetron main aisa karnaa akasar mushkil hota he. aajkal naveen praudyogiki se is prakaar kii machharadaani ban rahi he jo paanch varsh tak kitnashi prabhaav rakhti he. in machharadaani ke andar sone par to suraksha milti hi he jo machhar inke sampark main aate he ve bhi turant mar jate he jisase aas-paas soe anya logon ko bhi kuch suraksha mil jaati he. haal hi ke prayogon se pataa laga he ki bistar par bichhi or odhane vaali chaadaron ko dawaaon se upachaarit karne par bhi machharadaani jitani suraksha mil jaati he.
 anek davaayen aamtaur par jinka upyog upachaar main hota he unka prayog nirodhak prabhaav hetu bhi kiya ja saktaa he. nirodhi prabhaav ke liye dawaaon kii maatra upachaar se kam hi hoti he. kintu inke deergh kaal prayog se haani hoti he, isliye mahamari kshetron main ye kam hi prayog main laai jaati hai yaa milti hi nahin hai. haan yadi aap kisi fever grast kshetra main asthai rup se ja rahe hai to inkaa prayog kar sakate hai. kunain ko bahut pehle se is kaary ke liye prayog kiya jaataa rahaa he, haalanki aajkal iskaa prayog upachaar hetu zyada hota he. 18veen shatabdi main samuel hanimen ne homeopathy ke siddhant kaa avishkaar kunain ke prabhaav ko dekh kar hi kiya tha. aaj kal mefloqueen, doxiciclin, atovakvon or proguanil hydrochloride naamak aushadhiyaan is prayog main aa rahi he. dawa chunane se purv kshetra main sakriy paraseete kii dawa ke prati pratirohak kshamta kaa gyaan hona chahie. har dawa ke dushprabhav bhinn bhinn hote hai. ye prayog karte hi prabhaav daalana shuru nahin kar detii he kam se kam 1 -2 saptaah kaa samay leti hai, tathaa inhen malaria-grast kshetra chhod dene kuch samay baad tak lete rahanaa padataa he.
 malaria ke viruddh tike viksit kiye ja rahe he yadhyapi abhi tak safalataa nahin mili he. pehali baar prayaas 1967 main chuuhe pe kiya gaya tha jise jivit kintu vikiran se upachaarit bijaanuon kaa tikaa diya gaya. isaki safalataa dar 60% thi. uske baad se hi maanvon par aise prayog karne ke prayaas chal rahe hai. vaigyanikon ne yah nirdhaaran karne main safalataa praapt kii ki yadi kisi manushya ko 1000 vikiran-upachaarit sankramit machhar kaat len to vah sadaiv ke liye malaria ke prati pratiraksha viksit kar legaa. is dharna par vartmaan main kaam chal rahaa he or anek prakaar ke tike pareekshan ke bhinn daur main hai. ek anya soch is disha main he ki sharir kaa pratirodhi tantra kisi prakaar malaria paraseete ke bijaanu par maujuud siespi ke viruddh antibody banane lage. is soch par ab tak sabase zyada tike bane tathaa parakshit kiye gayi hai. espeef66 pehla tikaa tha jiskaa kshetra pareekshan hua, yah shuru main safal rahaa kintu baad main safalataa dar 30% se neeche jane se asafal maan liya gaya. aaj arties, esees02e tikaa pareekshanon main sabase aage ke str par he. aashaa kii jaati he ki pi. failsiparam ke jinom kii puri koding mil jane se nayi dawaaon kaa tathaa tikon kaa vikaas evam pareekshan karne main aasaani hogi.
 malaria-prabhavit kshetron main malaria ke prati jaagrukta failaane se malaria main 20 pratishat tak kii kami dekhi gai he. saath hi malaria kaa nidaan or ilaaj jald se jald karne se bhi iske prasar main kami hoti he. anya prayaason main shaamil he- malaria sambandhi jaankaree ikatthi karke uskaa bade paimaane par vishleshan karnaa or malaria niyantran ke tareeke kitne prabhavi hai isaki jaanch karnaa. aise ek vishleshan main pataa laga ki lakshan-viheen sankraman vaale logon kaa ilaaj karnaa bahut aavashyak hota he, kyonki inamen bahut maatra main malaria sanchit rahata he.
