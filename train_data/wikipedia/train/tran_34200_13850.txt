 china va bharat vishwa ke do bade vikasshil desh hai. donon ne vishwa kii shanti va vikaas ke liye anek kaam kiye hai. china or uske sab se bade padosi desh bharat ke bich lambii seemaa rekha he. lambe arase se china sarkaar bharat ke saath apane sambandhon kaa vikaas karne ko bada mahatv detii rahi he. is varsh kii pehali april ko china va bharat ke rajanyik sambandhon kii sthapana kii 55veen varshganth he. 
 varsh 1949 main naye china kii sthapana ke baad ke agle varsh, bharat ne china ke saath rajanyik sambandh sthapit kiye. is tarah bharat china lok ganraajya ko manyata dene vaala pratham garasmajwaadee desh bana. china va bharat ke bich rajanyik sambandhon kii aupchaarik sthapana ke baad ke pichley 55 varshon main china-bharat sambandh kai sopanon se gujarey. unka vikaas aam taur par sakriy va sthir rahaa, lekin, bich main mithe va kadavi smritiyaan bhi raheen. in 55 varshon main donon deshon ke sambandhon main anek mode aaye. aaj ke is kaarykram main ham china va bharat ke raajnneetik sambandhon kaa simhavlokan karenge.
 professor maa ja lee china ke aadhunik antarrashtriya sambandh anusandhan santhaan ke dakshini asia anusandhan centre ke pradhan hai. ve tees varshon se china va bharat ke raajnneetik sambandhon ke anusandhan main lage hai. shri maa ja lee ne pichley bharat-china sambandhon ke 55 varshon ko paanch bhaagon main vibhajit kiya he. un ke anusaar, 1950 ke dashak main china va bharat ke sambandh itihaas ke sab se achche kaal main the. donon deshon ke sheersh netaaon ne tab ek-duusare ke yahaan kii anek yatraaen kin or unki janata ke bich bhi khaasi awajahi rahi. donon deshon ke bich tab ghanishtha raajnneetik sambandh the. lekin, 1960 ke dashak main china va bharat ke sambandh apane sab se sheet kaal main pravesh kar gayi. is ke baavjood donon ke maitreepurn sambandh kai hajaar varsh puraane hai. isliye, yah sheetkaal ek aitihaasik lambi nadi main ek choti lahar kii tarah hi tha. 70 ke dashak ke madhya tak ve sheet kaal se nikal kar phir ek baar ghanishtha hue. china-bharat sambandhon main shithily aayaa, to donon deshon kii sarkaron ke ubhay prayaason se donon ke bich phir ek baar rajdoot str ke rajanyik sambandhon kii bahaali hui. 1980 ke dashak se 1990 ke dashak ke madhya tak china va bharat ke sambandhon main garmaahat aa chuki thi. haalanki varsh 1998 main donon deshon ke sambandhon main bharat dwaara paanch misile chhodane se phir ek baar thandapan aayaa. par yah turant donon sarkaron kii koshish se varsh 1999 main bhartiya videshmantri kii china yatra ke baad samaapt ho gaya. ab china-bharat sambandh kadam ba kadam ghanishtha ho rahe hai.
 idhar ke varshon main china-bharat sambandhon main nirantar sudhaar ho rahaa he. china va bharat ke varisht adhikariyon ke bich awajahi badi he. bharat sthit bhootpurv chini rajdoot chyo kong ne kaha, ab china-bharat sambandh ek naye kaal main pravesh kar chuke hai. idhar ke varshon main, china va bharat ke netaaon ke bich awajahi badi. varsh 2001 main purv chini netaa lee fung ne bharat kii yatra kii. varsh 2002 main purv chini pradhanmantri ju rong ji ne bharat kii yatra kii. is ke baad, varsh 2003 main bhartiya pradhanmantri vaajapei ne china kii yatra kii. unhone chini pradhanmantri van chaa paao ke saath china-bharat sambandhon ke siddhant or chaturmukhi sahyog ke ghoshnaptr par hastakshar kiye. is ghoshnaptr ne jaahir kiya ki china va bharat ke dwipaksheeya sambandh apekshaakrit paripakv kaal main pravesh kar chuke hai. is ghoshnaptr ne anek mahatvapurn dwipaksheeya samasyaon va kshetreey samasyaon par donon ke samaan rukh bhi spasht kiye. ise bhavi dwipaksheeya sambandhon ke vikaas kaa nirdesan karne vaala mile ke pathar kii haisiyat vaala dastavej bhi mana gaya. china va bharat ke sambandh puraani neenv par or unnat ho rahe hai.
 videsh niti par china va bharat bahudhruviya duniya kii sthapana karne kaa paksh lete hai, prabhutvvaadi va bal kii raajnneeti kaa virodh karte hai or kisi ek shaktishaalee desh ke vishwa kii police banane kaa virodh karte hai. antarrashtriya sambandhon main maujuud vartmaan vivaadon kaa kis tarah nipataara ho or deshon ke bich kis tarah kaa vyavhaar kiya jaye ye do samasyaayein vibhinn deshon ke saamne khadi hai. china va bharat maanate hai ki unke dwaara pravartit kiye gayi shantipurna sashastitv ke paanch siddhant sanyukt raashtra ke charter ke un lakshyon tathaa siddhanton ko pratibimbit karte hai, jinka duniya ke vibhinn deshon dwaara paalan kiya janaa chahie.
 shantipurna sashastitv ke paanch siddhant yani panchasheel china, bharat va myenmar dwaara varsh 1954 ke june maah main pravartit kiye gayi. panchasheel china va bharat dwaara duniya kii shanti va suraksha main kiya gaya ek mahatvapurn yogadan he, or aaj tak donon deshon kii janata kii jabaan par he. deshon ke sambandhon ko lekar sthapit in siddhanton kii mukhya vishaywastu he- ek-duusare kii prabhusatta va pradeshik akhandta kaa sammaan kiya jaye, ek- duusare par akraman na kiya jaye, ek-duusare ke andruni maamalon main dakhal na di jaye or samanta va aapasi laabh ke aadhaar par shantipurna sashastitv barkarar rakhaa jaye. ye siddhant vishwa ke anek deshon dwaara sweekaar kar liye gayi hai or dwipaksheeya sambandhon par hue antarrashtriya sammelnon va dastavejon main darj kiye gayi hai. panchasheel ke itihaas kii charchaa main bharat sthit purv chini rajdoot shri chhan re shan ne bataaya, dwitiya vishvayuddh se pehle, asia va africa ke bahut kam deshon ne swatantraaa hasil kii thi. lekin, dwitiya vishwayuddh ke baad, upniveshvaadi vyavastha bhang honi shuru hui. bharat va myenmar ne swatantraaa praapt kii or baad main china ko bhi mukti mili. asia main sab se pehle swatantraaa praapt karne vaale desh hone ke naate, unhen deshon kii prabhusatta va pradeshik akhandla kaa kaayam rahanaa bada aavashyak laga or unhen vibhinn deshon ke sambandhon kaa nirdesan karne ke siddhant kii zarurat padi. isliye, in teen deshon ke netaaon ne milakar panchasheel kaa aahvaan kiya.
 panchasheel ne antarrashtriya sambandhon kii saidhantik va yatharth kaaryvaayiyon main rachanaatmak yogadan kiya. purv bhartiya raashtrapati narayanan ne panchasheel kii mahatvata kii charchaa is tarah kii. panchasheel kaa aaj bhi baari mahatv he. vah kaaphi samay se deshon ke sambandhon ke niptaare kaa nirdeshak maapdand rahaa he. ek shantipurna duniya kii sthapana karne ke liye panchasheel kaa karyavyan karnaa atyant mahatvapurn he. itihaas or antarrashtriya yatharth se jaahir he ki panchasheel kii jeevanishkthi badi majboot he. use vyapak janata dwaara sweekaar kiya ja chukaa he. bhinn-bhinn saamaajik pranali apnaane vaale desh panchasheel kii vichaardhaara ko sweekaar karte hai. logon ne maan liya he ki panchasheel shanti va sahyog ke liye laabhadaayak he or antarrashtriya kanoonon va maapdandon se purna rup se mail khaataa hai. aaj kii duniya main parivartan ho rahe hai. panchasheel kaa prachaar-prasar aaj kii kuch samasyaon ke hal ke liye bahut laabhadaayak he. isliye, panchasheel aaj bhi ek shantipurna vishwa vyavastha kaa aadhaar he. us kaa aaj bhi baari arth va mahatv he or bhavishya main bhi rahegaa.
 shanti va vikaas kii khoj karnaa vartmaan duniya kii janata kii samaan abhilaashaa he. panchasheel kii shanti va vikaas kii vichaardhaara ne antarrashtriya sambandhon ke swasth vikaas ko aage badhaayaa he or bhavishya main bhi vah ek shantipurna, sthir, nyaaypurna va uchit nayi antarrashtriya vyavastha kii sthapana main ahm bhoomika adaa karegi.
 donon deshon ke sambandhon ko aage viksit karne ke liye varsh 2000 main purv bhartiya raashtrapati narayanan ne china kii rajkeey yatra ke dauraan, purv chini rashtradhyaksh chyang ja min ke saath vaarta main bharat or china ke jane-maane vyaktiyon ke manch ke aayojan kaa suzav prastut kiya. is prastaav par shri chyang ja min ne sakaaratmak pratikriya di. donon sarkaron ne is manch kii sthapana kii pushti kii. manch ke pramukh sadsy, donon deshon ke raajnneetik, aarthik, saamaajik, vaigyanik va takanic tathaa saanskrithik aadi kshetron ke jane maane vyakti hai. manch ke ek sadsy shri chyo kong ne manch kaa pramukh dhyey is tarah samajhaayaa, is manch kaa pramukh dhyey donon deshon ke vibhinn kshetron ke jane-maane vyaktiyon dwaara dwipaksheeya sambandhon ke vikaas ke liye suzav prastut karnaa or sarkaar ko paraamarsh dena he. yah donon deshon ke bich gaiyrsarkari awajahi kii ek gatividhiyon main se ek bhi he. varsh 2001 ke sitambar maah se varsh 2004 ke ant tak iskaa chaar baar aayojan ho chukaa he. iske anek sujhaavon ko donon deshon kii sarkaron ne sweekrut kiya he. yah manch sarkari paraamarsh sanstha ke rup main aage bhi apana yogadan karata rahegaa.
 haalanki idhar china va bharat ke sambandhon main baari sudhaar hua he, to bhi donon ke sambandhon main kuch ansulajhi samasyaayein rahi hai. china va bharat ke bich sab se badi samasyaayein seemaa vivaad or tibet kii hai. china sarkaar hameshaa se tibet kii samasya ko bada mahatv detii ai he. varsh 2003 main bhartiya pradhanmantri vaajapeyi ne china kii yatra kii or chini pradhanmantri van chaa paao ke saath ek sanyukt ghoshnaptr jari kiya. ghoshnaptr main bharat ne aupchaarik rup se kaha ki bharat tibet ko china kaa ek bhaag maanata he. is tarah bharat sarkaar ne pratham baar khule rup se kisi aupchaarik dastavej ke madhyam se tibet kii samasya par apane rukh par prakaash daalaa, jise china sarkaar kii prashansa praapt hui.
 is ke alaava, china va bharat ke bich seemaa samasya bhi lambe arase se ansulajhi rahi he. is samasya ke samaadhaan ke liye china va bharat ne varsh 1981 ke disambar maah se anek charnon main vaartaayen kin or unamem kuch pragati bhi praapt kii. varsh 2003 main purv bhartiya pradhanmantri shri atal bihari vaajapeyi ne china kii safal yatra kii. china va bharat ne china-bharat sambandhon ke siddhant or chaturmukhi sahyog ke gyaapan par hastakshar kiye. china va uske padosi deshon ke rajanyik sambandhon ke itihaas main aise gyaapan kam hi jari hue hai. donon deshon ke pradhanmantriyon dwaara sampann is gyaapan main donon deshon ne or saahasik nitiyaan apanaayin, jin main seemaa samasya par vaarta ke liye vishesh pratinidhiyon ko niyukt karnaa or seemaa samasya kaa raajnneetik samaadhaan khojna aadi shaamil rahaa. china or bharat ke is ghoshnaptr main yah bhi spasht kiya gaya he ki tibet swytt pradesh china kaa ek abhinn or akhand bhaag he. seemaa samasya ke hal ke liye china va bharat ke vishesh pratinidhiyon ke str par salaah-mashvira jari he. varsh 2004 main china or bharat ne seemaa samasya par yah vishesh pratinidhi vaarta vyavastha sthapit kii. bharat sthit purv chini rajdoot chyo kong ne kaha, itihaas se chhuti samasya kii ore hamen bhavishyonmukh rukh se prasthaan karnaa chahie. china sarkaar ne seemaa samasya ke hal kii sakriy rukh apanaai he. china aashaa karata he ki iske liye aapasi sulah auki vishwaas kii bhaavana ke anusaar, maitreepurn vaarta ke jariye donon ko sweekrut uchit va nyaaypurna tareekon kii khoj kii jaani chahie. vishwaas he ki jab donon paksh aapasi vishwaas, sulah va riyaayat dene kii abhilaashaa se prasthaan karenge to china-bharat seemaa samasya ke hal ke tareekon kii khoj kar hi lee jaaegi.
 is samay china va bharat apane-apane shantipurna vikaas main lage hai. 21veen shatabdi ke china va bharat pratidwandi hai or mitra bhi. antarrashtriya maamalon main donon main vyapak sahmati he. aankade bataate hai ki sanyukt raashtra sangh main vibhinn sawaalon par hue matdaan main adhikansh samay, bharat or china kaa paksh samaan rahaa. ab donon deshon ke saamne aarthik vikaas or janata ke jivan str ko sudhaarney kaa samaan lakshya he. isliye, donon ko aapasi sahyog kii aavashyaktaa he. anek kshetron main donon desh ek-duusare se sikh sakate hai.
 china-bharat sambandhon ke bhavishya ke prati shri maa ja lee bade aashwast hai. unhone kaha, samay guzarane ke saath donon deshon ke bich maujuud vibhinn ansulajhi samasyaon va sandehon ko mitaayaa ja sakegaa or china va bharat ke raajnneetik sambandh or ghanishtha honge. is varsh march main chini pradhanmantri van chaa paao bharat kii yatra par ja rahe hai. unke bharat pravaas ke dauraan china va bharat donon deshon ke netaa phir ek baar ek saath baithkar samaan ruchi vaali dwipaksheeya va kshetreey samasyaon par vichaar-vimarsh karenge. shri maa ja lee ne kaha, bhavishya main china-bharat sambandh or swasth honge or or achche tareeke se aage viksit honge. aaj ham dekh sakate hai ki china va bharat ke sambandh lagataar viksit ho rahe hai. yah donon deshon kii sarkaron kii samaan abhilaashaa bhi he. donon paksh aapasi sambandhon ko or gahan rup se viksit karne ko taiyaar hai. 
 bharat ke bhootpurv raashtrapati narayan ne kaha, meraa vichaar he ki china or bharat ko dwipaksheeya maitreepurn sambandhon ko or gaharaa karnaa chahie. hamaare bich sahyog duniya ke vikaas ko aage badhaane main ahm bhoomika adaa kar sakenge.
