 ham aapke hai koun ek bhartiya hindi film he, jiskaa nirmaan suraj badjatya ne 1994 main kiya tha. is film main salmaan khan or maadhuri dikshit mukhya kirdaar main hai. is film ko 5 agast 1994 main cinemagharon main pradarshit kiya gaya tha. iske baad yah us samay kii bahut badi hit film sabit hui thi. 5 agast 2014 ko isane apane 20 saal puure kar liye hai.
 yah prem naam ke yuvak or nisha naam kii yuvati kii kahani he. donon chulbule, hansmukh or shararti hai. prem ke mata pita kaa uske bachapan main dehant ho chukaa he. prem or uske bade bhai rajesh ko unke chachaa kailashnath ne paala he. kailashnath apane bhatijon ke uchit dekhbhaal karne ke liye kabhi shaadi nahin karte hai. rajesh apane chachaa ke vyavsaay ko kushalta se chalaa rahaa he. kailashnath ko uske liye yogya vadhoo kii talash he. prem or rajesh ke mamaa mil kar iske liye nisha kii didi, puja kaa naam sujhaate hai. rajesh or puja kaa rishta tay ho jaataa he.
 pehali mulaakaat se hi prem or nisha ke bich nok-jhonk, majaak or sharaarat kaa silsilaa chalane lagata he. puja dulhan ban kar sasuraal aa jaati he. vah apane saral, nirmal va snehashil swabhaav se sabakaa dil jeet leti he. kuch samay baad jab vah garbhvatee hoti he to uski godbharai ke liye ek bhavy samaaroh kaa aayojan kiya jaataa he. nisha is kaarykram main bhaag lene ke liye apni didi ke sasuraal aati he or bachche ke janm tak vahiin rahati he. is bich prem or nisha ek duusare ko chaahane lagate hai. puja ek bete ko janm detii he. donon pariwaron main khushi chaa jaati he. apane ghar waapas jate samay nisha baari man ke saath prem se vidaa leti he. prem use vishwaas dilaataa he ki vah jald hi apane parivaar waalon se kahkar un donon kaa rishta tay kara legaa. kuch dinon baad jab puja apane bete ko lekar maayke janaa chaahati he to prem use vahaan tak pahunchane jaataa he. vahaan jaakar vah apni bhabhi ko nisha or apane sambandh main batalaata he. puja bahut khush hoti he or un donon ko vivaah ke bandhan main baandhne kaa sankalp leti he. pratik swaroop vah nisha ko apane sasuraal kaa khandaani haar bhent karti he. tabhi phone kii ghanti bajati he. rajesh se baat karne ko utsuk puja phone uthaane jaati he, par tabhi uskaa pair phisal jaataa he or vah sir ke bal gir kar lahooluhaan ho jaati he. aspataal main doctor upachaar ke bahut prayaas karte hai, kintu puja kii maut ho jaati he. is traasadee se sabhi hatprabh or shok magn rah jate hai.
 puja kii mrityu ke baad sabko rajesh or uske nanhe putr kii chintaa hoti he. patni ke viyog or bete ke bhavishya kii phikr ke kaaran rajesh kaa swasthya girane lagata he. aise main puja ke pita yah prastaav rakhte hai ki rajesh unki choti beti nisha se vivaah kar le. is baat se prem kuch pal ke liye duvidha main ghir jaataa he. kintu apane bhai or bhattije ke liye vah apni bhaawanaaon kaa balidaan de detaa he or prastaav kaa samarthan karata he. sabake bahut samajhane par bete ke hit main rajesh is vivaah ke liye taiyaar ho jaataa he. nisha ke mata pita usase poochhate hai ki kya vah apni didi ke sasuraal main bahu ban kar jaayegi. vah samajhati he ki ve uskaa vivaah prem se tay kar rahe hai or sharmaate hue apni sweekruti de detii he. vivaah ke kuch din pehle hi nisha ko pataa chalata he ki bhramavash usne rajesh kii patni banane ke liye haan kar di he. parantu use yah bodh bhi hota he ki uskaa yah nirnay uske nanhen bhaanje or rajesh ke jivan main khushiyaan laa saktaa he. isaliye vah apni bhaawanaaon kii bali dene ko taiyaar ho jaati he. vivaah kaa din aa jaataa he. apane dukh ko bhul kar prem apane bhaiya kii baraat ke saath nisha ke ghar pahunchataa he. dulhan bani nisha ko puja kaa bhent kiya hua khandaani haar yaad aata he. vah prem ko haar lautaanaa chaahati he. nisha haar ko lapet kar ek patr ke saath prem ke paas bhej detii he. parantu vah patr or haar prem ke sthaan par rajesh ke haath lag jate hai. sab kuch jaan kar rajesh prem or nisha se poochta he ki unhone use vishwaas main kyon nahin liya. rajesh donon pariwaron ko prem or nisha ke sambandh kii jaankaree detaa he or unka vivaah karaane kaa prastaav rakhata he. antatah sabaki sahmati or aashirwad ke saath prem or nisha kaa vivaah ho jaataa he.
 is film kaa sangeet ramalakshmana ne diya he.
 ham aapke hai koun internet movie database par 
