 osieris myth pracheen misr ke puranic kathaon main sabase vyapak or prabhaavshaalee kahani hai. yah bhagwaan osieris, misr ke ek aadim raja, or unki hatya ke parinaamon se sambandhit he. osieris ke kaatil, uske bhai set, unka singhaasana hadap letaa hai. is bich, osieris kii patni isis apane pati ke sharir ko punarsthapit karti he va maranoparant usase ek betaa garbh dhaaran karti he. kahani kaa shesh hissaa horas par kendrit rahata hai, jo osieris or isis ke sangam kaa parinaam hai, or jo pratham to apni maan dwaara sangrakshit kamazor balak rahata hai, parantu baad main singhaasana ke liye set kaa pratidwandvi banataa hai. unke aksar hinsak sangharsh, horas kii jeet ke saath samaapt hote hai, jo set ke maharoom shasankaal ke baad, misr main vyavastha punarsthapit karte hai or osieris ke punasrjjiwan kii prakriya purna karte hai. apane jatil pratikon ke saath, yah myth shashan or uttaradhikaar kii, vyavastha or avyavashtha ke sangharsh kii, tathaa vishesh rup se mrityu or punarjanm kii misr kii dharanaon kaa abhinn hissaa hai. iske madhya ke chaaron devataaon main se prayek kaa aavashyak swarup yah vyakt karata hai, or pracheen misr ke dharm main unki puja ke kai tatva is myth se liye gaye hai. 
