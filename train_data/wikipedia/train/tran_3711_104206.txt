 tirich mir pakistan ke kaibar-pakhtuunakva praant main chitral shahar ke paas sthit ek parvat he, jo hindu kush parvat shrunkhlaa kaa sabase unchaa pahaad bhi he. 7,708 meter unchaa yah parvat himalay-karakoram shrenee ke baahar kaa sabase unchaa pahaad he or duniya bhar kaa 33vaan sabase unchaa shikhar he . chitral shahar se tirich mir dikhataa hi he lekin yah pahaad itnaa vishaal he ki ise pakistan kii sarhad ke paar afghanistan ke kuch seemaayi ilaaqon se bhi dekha ja saktaa he.
 'mir' shabd kaa matlab 'raja' yaa 'maalik' hota he. 'tirich mir' ke puure naam ke bare main do dharanaayen hai. pehali yah he ki yah chitral kii ek choti tirich naamak vaadi ke paas he, to ho saktaa he iskaa matlab 'tirich vaadi kaa raja' he. duusari sambhaavna he ki yah naam vaakhi bhashaa se he jisamen 'tirich' kaa matlab 'chaanv' hota he, yani puure naam kaa matlab 'chaanv kaa raja' he. is parvat kii lambi parchhaaiyaan vaakhaan ke kshetra par padatin hai to mumkin he yah naam us baat se aayaa ho.
 tirich mir ke shikhar par sabase pehle san 1950 main norway se aayaa parvatarohiyon kaa ek dasta safaltaapurvak chadha tha. iske aasapaas ke kshetron main yah lok-dharna he ki is pahaad par jinn-bhoot, chudilein or paariyaan rahati hai jo chadhane waalon ke liye sankat banaati hai. vastav main bhi har saal yahan aaye kuch sailaani isaki dhalaanon par ghoomte-chadhate maare jate hai. aksar yah gahari khaiyon main gir jate hai or inke sharir nahin milte.
