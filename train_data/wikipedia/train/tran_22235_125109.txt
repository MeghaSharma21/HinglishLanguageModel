 venkatraman "venki" ramakrishnan  ek jeev vaigyanik hai. inako 2009 ke rasayan vigyaan ke nobel puraskaar se sammanit kiya gaya he. inhen yah puraskaar koshika ke andar protein kaa nirmaan karne vaale ribosom kii karypranali va sanrachana ke utkrisht adhyayan ke liye diya gaya he. inaki is uplabdhi se kargar pratijaivikon ko viksit karne main madad milegi. israeli mahila vaigyanik adaa yonoth or america ke thomas steez ko bhi sanyukt rup se is sammaan ke liye chunaa gaya. 
 teenon vaigyanikon ne tri-aiami chitron ke zarie duniya ko samajhaayaa ki kis tarah ribosom alag-alag rasayanon ke saath pratikriya karte hai, iske liye unhone eks-re crystalographi kaa sahaara liya jo ribosomz kii hazaron guna badi chhavi saamne laata he. vartmaan main shri venkataraman ramakrishnan britain ke pratishthit cambridge vishvavidhyalay se jude hai evam vishvavidhyalay kii emarsi leboratories of mylucular biology ke strekachral studies vibhaag ke pramukh vaigyanik hai.
 venki ke naam se mashhoor venkatraman saatven bhartiya evam tisare tamil mul ke vyakti hai jinako nobel puraskaar se sammanit kiya gaya he. inaki praarambhik shiksha tamilnadu ke chidambaram main hui 
 venkatraman ramakrishnan' tamilnadu ke kaddalor jile main stith chidambaram main paidaa hue the. unke pita sivi ramakrishnan or mata rajalakshmi bhi vaigyanik the. 
 inaki praarambhik shiksha annamalai vishvavidhyalay main hui evam uske baad inhone 1971 main baroda ke maharaja sayajirao vishvavidhyalay se bhautikee main snaatak str tak kii padhai puri kii. iske baad ohio vishvavidhyalay main shodh-kaary karnaa prarambh kiya jahaan se 1976 main unhen piechdi kii degree praapt hui.inhone california vishvavidhyalay main kuch dinon tak shikshan kaary bhi kiya. yaheen inamen jeevigyaan ke prati ruchi jaagrit hui evam apane bhautikee ke gyaan kaa prayog jeev vigyaan main prarambh kiya. inke kai shodhpatr nechar patrika main prakashit hue.
 filhal vah cambridge vishvavidhyalay, ke medical research council ke molicular biology laboretory main jeev vaigyanikke rup main kaam kar rahe hai. ramakrishnan, america ke rashtriya vigyaan academy ke sadsy hone ke saath saath cambridge main stith trinity college evam royal sosayadi ke faillo bhi hai. 
 ramakrishnan ne vera rosenberri ke saath vivaahit hai. vera swayan ek lekhika hai. unki sauteli beti tanya kapka aurigan main doctor he or unke bete raman ramakrishnan neuyork main aadhaarit vayalanchelo sangeetkaar hai.
 venkatraman ramakrishnan ne 1977 main kareeb 95 shodhpatr prakashit kiye. varsh 2000 main venkatraman ne prayogshaala main ribosom kii tees ikaiyon kaa pataa lagaaya or pratijaivikon ke saath inke yogicon par bhi anusandhan kiya. 26 agast 1999 ko inhone ribosom par aadhaarit teen shodhpatr prakashit kiye. unka yah shodhakarya 21 sitabanr 2000 ko nechar patrika main chapa. unke haalia shodh se ribosom kii parmaanu sanrachana kaa pataa lagata he. ramakrishnan kaa naam histone or chromatin kii sanrachana kaary ke liye bhi janaa jaataa he.
