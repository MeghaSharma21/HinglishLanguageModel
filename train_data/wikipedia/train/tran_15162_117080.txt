 ankorwat cambodia main ek mandir parisar or duniya kaa sabase bada dharmik smarak he, 162.6 hectare ko maapne vaale ek site par. yah mul rup se khmer samrajya ke liye bhagwaan vishnu ke ek hindu mandir ke rup main banaaya gaya tha, jo dhire-dhire 12 veen shatabdi ke ant main buddha mandir main parivartit ho gaya tha. yah cambodia ke ankor main he jiskaa purana naam 'yashodharpur' tha. iskaa nirmaan samraat suryavarman dwitiya ke shasankaal main hua tha. yah vishnu mandir he jabaki iske purvavarti shaskaon ne praayah shivmandiron kaa nirmaan kiya tha. mikang nadi ke kinare simrip shahar main bana yah mandir aaj bhi sansar kaa sabase bada hindu mandir he jo saikadon varg mile main failaa hua he. raashtra ke liye sammaan ke pratik is mandir ko 1983 se cambodia ke rashtradhvaj main bhi sthaan diya gaya he. yah mandir meru parvat kaa bhi pratik he. isaki deevaaron par bhartiya dharm granthon ke prasangon kaa chithran he. in prasangon main apsaraayein bahut sundar chitrit kii gai hai, asuron or devataaon ke bich samudr manthan kaa drishy bhi dikhaaya gaya he. vishwa ke sabase lokapriy paryaton sthanon main se ek hone ke saath hi yah mandir unesco ke vishwa dharohar sthalon main se ek he. paryatak yahan keval vaastushastra kaa anupam saundarya dekhne hi nahin aate balki yahan kaa suryoday or suryaast dekhne bhi aate hai. sanatani log ise pavitra tirthasthan maanate hai. 
 angkorthom or angkorwat pracheen kambuj kii rajdhani or uske mandiron ke bhagnavshesh kaa vistaar. angkorthom or angkorwat sudur purv ke hindchin main pracheen bhartiya samskruti ke avshesh hai. isvi sadiyon ke pehle se hi sudur purv ke deshon main pravasi bharatiyon ke anek upnivesh bas chale the. hindchin, suvarna dweep, vanadweep, malaya aadi main bharatiyon ne kalantar main anek rajyon kii sthapana kii. vartmaan cambodia ke uttari bhaag main sthit ‘kambuj’ shabd se vyakt hota he, kuch vidwaan bharat kii pashchimottar seemaa par basane vaale kambojon kaa sambandh bhi is pracheen bhartiya upnivesh se bataate hai. anushruti ke anusaar is rajya kaa sansthaapak kaundinya brahman tha jiskaa naam vahaan ke ek sanskrit abhilekh main mila he. naveen shatabdi isvi main jayaverma tritiy kambuj kaa raja hua or usee ne lagbhag 860 isvi main angkorthom naamak apni rajdhani kii neenv daali. rajdhani praaia: 40 varshon tak banati rahi or 900 i. ke lagbhag taiyaar hui. uske nirmaan ke sambandh main kambuj ke sahitya main anek kinvadantiyaan prachlit he.
 pashchim ke simavarti thai log pehle kambuj ke samer samrajya ke adheen the parantu 14veen sadi ke madhya unhone kambuj par akraman karnaa aarambh kiya or angkorthom ko barbar jeeta or lutaa. tab laachaar hokar khmeron ko apni vah rajdhani chhod deni padi. phir dhire-dhire baans ke wanon kii baadh ne nagar ko sabhy jagat se sarvatha pruthak kar diya or uski satta andhkaar main villin ho gai. nagar bhi adhiktar tuutakar khandhar ho gaya. 19veen sadi ke ant main ek francisi vaigyanik ne paanch dinon kii nauka yatra ke baad us nagar or uske khandhiron kaa punaruddhar kiya. nagar tonle saanp naamak mahaan sarovar ke kinare uttar kii ore sadiyon se soya padaa tha jahaan paas hi, duusare tat par, vishaal mandiron ke bhagnavshesh khadey the.
 aaj kaa angkorthom ek vishaal nagar kaa khandhar he. uske chaaron ore 330 foot chaudee khai he jo sadaa jal se bhari rahati thi. nagar or khai ke bich ek vishaal vargakar pracheer nagar kii raksha karti he. pracheer main anek bhavy or vishaal mahadwar bane hai. mahadwaron ke unche shikharon ko trishirsh diggaj apane mastak par uthaae khadey hai. vibhinn dwaaron se paanch vibhinn rajpath nagar ke madhya tak pahonchte hai. vibhinn akritiyon vaale sarovaron ke khandhar aaj apni jirnavastha main bhi nirmaankarta kii prashasti gaate hai. nagar ke thik bichobich shiv kaa ek vishaal mandir he jiske teen bhaag hai. prayek bhaag main ek unchaa shikhar he. madhya shikhar kii oonchaai lagbhag 150 foot he. is unche shikharon ke chaaron ore anek chote-chote shikhar bane hai jo sankhya main lagbhag 50 hai. in shikharon ke chaaron ore samadhisth shiv kii murtiyan sthapit hai. mandir kii vishalata or nirmaan kala ascharyajanak he. uski deevaaron ko pashu, pakshi, pushp evam nrutyaangnaon jaisi vibhinn akritiyon se alankrita kiya gaya he. yah mandir vaastukala kii drushti se vishwa kii ek ascharyajanak vastu he or bharat ke pracheen puranic mandir ke avasheshon main to ekaaki he. angkorthom ke mandir or bhawan, uske pracheen rajpath or sarovar sabhi us nagar kii samruddhi ke suchak hai.
 12veen shatabdi ke lagbhag suryavarma dwitiya ne angkorthom main vishnu kaa ek vishaal mandir banwaaya. is mandir kii raksha bhi ek chaturdik khai karti he jisaki chaudaai lagbhag 700 foot he. dur se yah khai jhil ke samaan drushtigochar hoti he. mandir ke pashchim kii ore is khai ko paar karne ke liye ek pul bana hua he. pul ke paar mandir main pravesh ke liye ek vishaal dwaar nirmit he jo lagbhag 1,000 foot chaudaa he. mandir bahut vishaal he. isaki deevaaron par samast ramayana murtiyon main ankit he. is mandir ko dekhne se gyaat hota he ki videshon main jaakar bhi pravasi kalakaaron ne bhartiya kala ko jivit rakhaa tha. inase prakat he ki angkorthom jis kambuj desh kii rajdhani tha usamen vishnu, shiv, shakti, ganesh aadi devataaon kii puja prachlit thi. in mandiron ke nirmaan main jis kala kaa anukaran hua he vah bhartiya gupt kala se prabhavit jaan padati he. angkorwat ke mandiron, toranadwaron or shikharon ke alankaran main gupt kala pratibimbit he. inamen bhartiya sanskatik parampara jivit gai thi. ek abhilekh se gyaat hota he ki yashodharpur kaa sansthaapak naresh yashoverma ‘arjuna or bhim jaisaa vir, sushrut jaisaa vidvan tathaa shilp, bhashaa, lipi evam nrity kala main paarangat tha’. usne angkorthom or angkorwat ke atirikt kambuj ke anek rajya sthanon main bhi ashram sthapit kiye jahaan ramayana, mahabharat, puraana tathaa anya bhartiya granthon kaa adhyayan adhyaapan hota tha. angkorwat ke hindu mandiron par baad main buddha dharm kaa gaharaa prabhaav padaa or kalantar main unamem buddha bhikshuon ne nivas bhi kiya. angakorthom or angkorwat main 20veen sadi ke aarambh main jo puratathvik khudaayiyaan hui hai unase khmero ke dharmik vishwaason, kalakritiyon or bhartiya paramparaon kii pravaasgat paristhitiyon par bahut prakaash padaa he. kala kii drushti se angkorthom or angkorwat apane mehalon or bhawanon tathaa mandiron or devalayon ke khandhiron ke kaaran sansar ke us disha ke sheershasth kshetra ban gaye hai. jagat ke vividh bhaagon se hajaaron paryatak us pracheen hindu-buddha-centre ke darshanon ke liye vahaan prati varsh jate hai.
 khmer shastreey style se prabhavit sthapaty vaale is mandir kaa nirmaan kaary suryavarman dwitiya ne prarambh kiya parantu ve ise purna nahin kar sake. mandir kaa kaary unke bhaanje evam uttaradhikari dharnindravarman ke shasankaal main sampoorn hua. mishra evam mexico ke step pyramidon kii tarah yah seedhi par uthta gaya he. iskaa mul shikhar lagbhag 64 meter unchaa he. iske atirikt anya sabhi aathon shikhar 54 meter unche hai. mandir saadhe teen kilometre lambi pathar kii divaar se ghira hua tha, uske baahar 30 meter khuli bhoomi or phir baahar 190 meter chaudi khai he. vidwaanon ke anusaar yah chol vansh ke mandiron se miltaa julata he. dakshin pashchim main sthit granthalay ke saath hi is mandir main teen vithiyaan hai jisamen andar vaali adhik oonchai par hai. nirmaan ke kuch hi varsh pashchaat champa rajya ne is nagar ko lutaa. uske uparant raja jayavarman-7 ne nagar ko kuch kilometre uttar main punarsthapit kiya. 14veen yaa 15veen shatabdi main therwaad buddha logon ne ise apane niyantran main le liya. 
 mandir ke galiyaaron main tatkaaleen samraat, bali-vaaman, swarg-narak, samudr manthan, dev-daanav yuddh, mahabharat, harivansh puraana tathaa ramayana se sambhddha anek shilachitr hai. yahan ke shilachitron main roopayit ram katha bahut sankshipt he. in shilachitron kii shrunkhlaa ravan vadh hetu devataaon dwaara kii gayi aradhana se aarambh hoti he. uske baad sita swayamvar kaa drishy he. baalkand kii in do pramukh ghatnaon kii prastuti ke baad viraadh evam kabandh vadh kaa chithran hua he. agle shilachitr main ram dhanush-baan liye swarna mrug ke peeche daudte hue dikhaai padate hai. iske uparaant sugriv se ram kii maitri kaa drishy he. phir, bali or sugriv ke dwandv yuddh kaa chithran hua he. parvarti shilachitron main ashok vatika main hanuman kii upasthiti, ram-ravan yuddh, sita kii agni pariksha or ram kii ayodhya vaapasi ke drishy hai. ankorwat ke shilachitron main roopayit ram katha yadhyapi atyadhik viral or sankshipt he, tathaapi yah mahatvapurn he, kyonki isaki prastuti adikavy kii katha ke anuroop hui he.
