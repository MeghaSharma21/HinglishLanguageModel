 pingali vankaiya bharat ke rashtriya dhvaj ke abhikalpak hai. ve bharat ke sachche deshbhakt evam krishi vaigyanik bhi the. 
 pingali vankaiya kaa janm 2 agast 1876, ko vartmaan andhra pradesh ke machhlipattanam ke nikat bhatlapenumaru naamak sthaan par hua tha. inke pita kaa naam pandurang or mata kaa naam kalpavati tha or yah bhu-brahman kul niyogi se sambhddha the. madras se hai skool uteern karne ke baad wo apane varisht snaatak ko puraa karne ke liye cambridge uniwarsity chale gayi. vahaan se lautne par unhone ek railway guard ke rup main or phir lakhanu main ek sarkari karmchaaree ke rup main kaam kiya or baad main vah anglo vaidic mahavidhyalay main urdu or japani bhashaa kaa adhyayan karne lahore chale gaye. 
 wo kai vishyon ke gyaata the, unhen bhuvigyaan or krishi kshetra se vishesh lagaav tha. vah heere kii khadaanon ke visheshgy the. pingali  ne british bhartiya sena main bhi seva kii thi or dakshin africa ke anglo-boar yuddh main bhaag liya tha. yaheen yah gandhi ji ke sampark main aaye or unki vichaardhaara se bahut prabhavit hue. 
 1906 se 1911 tak pingali mukhya rup se kapaas kii fasal kii vibhinn kismon ke tulanaatmak adhyayan main vyast rahe or unhonen bomvolart cambodia kapaas par apana ek adhyayan prakashit kiya. 
 iske baad vah waapas kishundaspur laut aaye or 1916 se 1921 tak vibhinn jhandon ke adhyayan main apane aap ko samarpit kar diya or ant main vartmaan bhartiya dhvaj viksit kiya. unki mrityu 4 july, 1963 ko hui.
 kakinada main yojit bhartiya rashtriya congress ke rashtriya adhiveshan ke dauraan venkaiya ne bharat kaa khud kaa rashtriya dhvaj hone kii aavashyaktaa par bal diya or, unka yah vichaar gandhi ji ko bahut pasand aayaa. gandhi ji ne unhen rashtriya dhvaj kaa praaroop taiyaar karne kaa suzav diya. 
 pingali vainkaya ne paanch saalon tak tees vibhinn deshon ke rashtriya dhwajon par shodh kiya or ant main tirange ke liye sochaa. 1921 main vijaywada main yojit bhartiya rashtriya congress ke adhiveshan main vainkaya pingali mahatma gandhi se mili the or unhen apane dwaara dizine laal or hare rang se banaaya hua jhanda dikhaaya. iske baad hi desh main congress party ke saare adhiveshnon main do rangon vaale jhande kaa prayog kiya jane laga lekin us samay is jhande ko congress kii ore se adhikarik taur par sweekruti nahin mili thi. 
 is bich jalandhar ke hansraj ne jhande main chakra chinh banane kaa suzav diya. is chakra ko pragati or aam aadmi ke pratik ke rup main mana gaya. baad main gandhi ji ke suzav par pingali venkaiya ne shanti ke pratik safed rang ko bhi rashtriya dhvaj main shaamil kiya. 1931 main congress ne karachi ke akhil bhartiya sammelan main kesaria, safed or hare teen rangon se bane is dhvaj ko sarvasammati se sweekaar kiya. baad main rashtriya dhvaj main is tirange ke bich charakhe kii jagah ashok chakra ne le lee.
