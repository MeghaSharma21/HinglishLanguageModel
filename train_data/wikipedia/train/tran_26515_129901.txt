 madhya europe ke swatantra rajyon ko aapas main milakar 1871 main ek raashtra-rajya va german samrajya kaa nirmaan kiya gaya. isi aitihaasik prakriya kaa naam germany kaa ekikaran he. iske pehle yah bhubhag 39 rajyon main banta hua tha. isamen se austrian samrajya tathaa prasha rajtantr apane aarthik tathaa raajnneetik mahatv ke liye prasiddh the.
 france kii kranti dwaara utpann naveen vichaaron se germany prabhavit hua tha. nepolian ne apni vijayon dwaara vibhinn german-rajyon ko rhin-sangh ke antargat sangathit kiya, jisase german-rajyon ko ek saath rahane kaa ehsaas hua. isse germany main ekta kii bhaavana kaa prasar hua. yahi kaaran tha ki german-rajyon ne vienna congress ke samaksh unhen ek sutara main sangathit karne kii peshkash kii, par us par koi dhyaan nahin diya gaya. 
 vienna congress dwaara german-rajyon kii jo naveen vyavastha kii gayi, uske anusaar unhen shithil sangh ke rup main sangathit kiya gaya or uskaa adhyaksh austria ko banaaya gaya. rajvansh ke hiton ko dhyaan main rakhte hue vividh german rajyon kaa punaruddhar kiya gaya. in rajyon ke liye ek sangheey sabha kaa gathan kiya gaya, jiskaa adhiveshan frencfort main hota tha. iske sadsy janata dwaara nirvaachit na hokar vibhinn rajyon ke raajaaon dwaara manonith kiye jate the. ye shaasha naveen vichaaron ke virdohi the or rashtriya ekta kii baat ko naapsand karte the kintu german rajyon kii janata main rashtriyata or swatantraaa kii bhaavana vidyaman thi. yah naveen vyavastha is prakaar thi ki vahaan austria kaa varchasv vidyaman tha. is german kshetra main lagbhag 39 rajya the jinka ek sangh banaaya gaya tha. 
 germany ke vibhinn rajyon main chungikar ke alag-alag niyam the, jinase vahaan ke vyapaarik vikaas main badi adchane aati thim. is baadha ko dur karne ke liye german rajyon ne milakar chungi sangh kaa nirmaan kiya. yah ek prakaar kaa vyapaarik sangh tha, jiskaa adhiveshan prativarsh hota tha. is sangh kaa nirnay sarvasammat hota tha. ab saare german rajyon main ek hi prakaar kaa seemaa-shulk lagu kar diya gaya. is vyavastha se germany ke vyapaar kaa vikaas hua, saath hi isane vahaan ekta kii bhaavana kaa sutarapaat bhi kiya. is prakaar is aarthik ekikaran se raajnneetik ekta kii bhaavana ko gati praapt hui. vastav main, german rajyon ke ekikaran kii disha main yah pehla mahatvapurn kadam tha. 
 germany kii janata main rashtriya bhaavana kaary kar rahi thi. desh ke andar anek gupt samitiyaan nirmit hui thim. ye samitiyaan naveen vichaaron kaa prasar kar rahi thim. yahi kaaran tha ki 1830 i . or 1848 i. main france main hone vaali krantiyon kaa prabhaav vahaan bhi padaa or vahaan kii janata ne bhi vidroh kar diya. yadhyapi ye krantiyaan safal na hui tathaapi isse desh kii janata main raajnneetik chetana kaa aavirbhaav hua. 
 1860 i . main jab italy kii rashtriya ekta kaa kaary kaaphi kuch puraa ho gaya tab german janata main bhi aashaa kaa sanchaar hua or vah bhi ekikaran kii disha main gatisheel hui. italy ke ekikaran kaa kaary pidmant ke raja ke netritv main ho rahaa tha. isi tarah german deshbhakton ne prasha ke netritv main germany ke ekikaran ke kaary ko sampann karne kaa nishchay kiya. is samay prasha kaa shaasha wiliam pratham tathaa chancelar bismark tha kintu in german deshbhakton ke samaksh do pramukh samasyayen thim- 
 auto edward leopold bismark kaa janm 1815 i. main brandenburg ke ek kuleen parivaar main hua tha. bismark kii shiksha berlin main hui thi. 1847 i. main hi vah prasha kii pratinidhi-sabha kaa sadsy chunaa gaya. vah german rajyon kii sansad main prasha kaa pratinidhitiv karata tha. vah naveen vichaaron kaa prabal virdohi tha. 1859 i. main vah rus main germany ke rajdoot ke rup main niyukt hua. 1862 i. main vah paris kaa rajdoot banaakar bheja gaya. in padon par rahakar vah anek logon ke sampark main aayaa. use europe kii raajnneetik sthiti ko bhi samajhane kaa avasar mila. 1862 i. main prasha ke shaasha wiliam pratham ne use desh kaa chaanslar niyukt kiya. 
 bismark ‘rakt or lohe kii niti' kaa samarthak tha. uski ruchi loktantr ore sansadeey paddati main nahin thi. vah sena or raajnneeti ke kaary main vishesh ruchi rakhata tha. inhen par ashrith ho, vah apane uddeshyon ko praapt karnaa chahta tha. vah prasha ko sainik drushti se majboot kar europe kii raajnneeti main uske varchasv ko kaayam karnaa chahta tha. vah austria ko german sangh se nikaal baahar kar prasha ke netritv main germany kaa ekikaran karnaa chahta tha. vah sabhaaon or bhaashanon main vishwaas nahin karata tha. vah sena or shastr dwaara desh kii samasyaon kaa suljhaana chahta tha. vah avaidhanik kaary karne se bhi nahin hichakataa tha. 
 prasha kii sainik shakti main vruddhi kar tathaa kootneeti kaa sahaara lekar usne german rajyon ke ekikaran ke kaary ko puraa kiya. is kaary ko puraa karne ke liye usne teen pramukh yuddh lade. in sabhi yudhon main safal hokar usne german-rajyon ke ekikaran ke kaary ko puraa kiya. isse europea itihaas kaa swaroop hi badal gaya. 
 sarvapratham bismark ne apni shakti kaa prahaar denmark ke rajya par kiya. germany or denmark ke bich do pradesh vidyaman the, jinke naam shlesvig or hallstin the. ye donon pradesh sadiyon se denmark ke adhikaar main the, par iske bhaag nahin the. hallstin kii janata german jati kii thi, jabaki shlesvig main aadhe german or aadhe den the. 
 19veen sadi main anya deshen kii tarah denmark main bhi rashtriyata kii lahar faili, jisase prabhavit hokar den deshbhakton ne desh ke ekikaran kaa praytn kiya. ve chaahate the ki ukt donon rajyon ko denmark main shaamil kar uski shakti ko sudrudh kar liya jaae. falswaroop 1863 i. main denmark ke shaasha chrishchiyan dasham ne ukt pradeshan ko apane rajya main shaamil karne kii ghoshnaa kar di. uskaa yah kaary 1852 i. main sampann landan samjhaute ke viruddh tha, isiilie german rajyon ne iskaa virodh kiya. unhone yah maang kii ki in pradeshan ko denmark ke adhikaar se mukt kiya jaae. prasha ne bhi denmark kii is niti kaa varodh kiya. bismark ne sochaa ki denmark ke khilaaf yuddh karne kaa yah anukool avasar he. vah in pradeshan par prasha kaa adhikaar sthapit karne kaa icchhuk tha. is kaary ko vah akele na kar austria ke sahyog se puraa karnaa chahta tha, taaki prasha ke khilaaf koi vipareet pratikriya na ho. austria ne bhi is kaary main prasha kaa sahyog karnaa uchit samajha. iskaa kaaran yah tha ki yadi prasha is maamle main akele hastkshep karata to germany main austria kaa prabhaav kam ho jaataa. iske atirikt vah 1852 i. ke landan samjhaute kaa purna rup se paalan karnaa chahta tha. is prakaar prasha or austria donon ne sammilit rup se denmark ke khilaaf sainik kaarywahi karne kaa nishchay kiya. falswaroop 1864 i. main unhone denmark par akraman kar diya. denmark parajeet ho gaya or usne akramanakariyon ke saath ek samjhauta kiya. iske anusaar use shlesvig or hallsteel ke saath-saath laineburg ke adhikaar se bhi vanchit hona padaa. 
 is samjhaute ke anusaar shlesvig or hallstin ke pradesh to denmark se le liye gaye, par is lut ke maal ke bantwaare ke sambandh main prasha or austria main matbhed ho gaya. is prashn ko lekar donon ke bich kaaphi katutaa utpann ho gayi. austria apni aantarik sthiti ke kaaran yuddh karne ke paksh main nahin tha jabaki prasha is prasang ke madhyam se austria ko german rajya sangh main kamjor karnaa chahta tha. antat donon ke bich 14 agast 1865 i. ko gestin naamak sthaan par samjhauta ho gaya, jo ‘gestin-samjhauta’ ke naam se janaa jaataa he. yah samjhauta is prakaar tha- 
 yah samjhauta bismark kii kootnithik vijay thi. vah ise ek asthaayee samjhauta maanata tha, jisaki avhelnaa kabhi bhi kii ja sakati thi. atah aage chalakar iske khilaaf pratikriya hona swaabhaavik thi. 
 vastav main bismark kii ichha austria ko yuddh main parrast kar use german sangh se bahishkrut karnaa tha. is disha main usne taiyaari kerani aarambh kar di thi par yah kaary saral na tha, kyonki austria europe kaa ek mahatvapurn rajya tha or us par akraman karne se antarrashtriya sambandhon par asar pad saktaa tha. atah austria ke khilaaf sainik kaarywahi karne ke purv bismark anya rajyon kii manshaa jaan lenaa chahta tha. is prakaar yuddh ke purv usne kootnithik chaal dwaara anya rajyon kii sambhavit pratikriya ko samaj lenaa aavashyak samajha. greatbritain ke is yuddh main hastkshep karne kii sambhaavna na thi, kyonki vah ekaakipan kii niti par chal rahaa tha. rus bismark kaa mitra tha. usne france ko laalach dekar yuddh main tatasth rahane kaa aashwaasan praapt kar liya. nepolian tritiy ne tatasth rahanaa rashtriya hit main uchit samajha. usne yah sochaa ki austria or prasha ke yudhon se unki shakti ksheen hogi or us sthiti se france ko vikaas karne kaa avasar praapt hoga. 1866 i. main prasha or italy ke bich sandhi ho gayi, jiske anusaar italy ne yuddh main prasha kaa saath dene kaa aashwaasan diya. iske badale bismark ne yuddh main safal hone ke pashchaat italy ko venesia dene kaa vachan diya. is sandhi kii soochna paakar austria bada chintit hua. ab austria or prasha kii sainik taiyaariyaan teevr gati se chalane lageen. is prakaar prasha or austria ke bich yuddh kii sthiti nirmit ho gayi. ab yuddh ke liye keval avasar dhundhane kii aavashyaktaa thi. shlesvig or hallstin sambandhi samjhaute main yuddh ke kaarnon ko found nikaalnaa koi kathin kaary na tha. 1866 i. main prasha ko yah avasar praapt hua or usne austria ke khilaaf yuddh ghoshit kar diya. italy prasha kaa saath de rahaa tha. yah yuddh cedova ke maidan main donon ke bich saat saptaah tak chalaa, jisamen austria parajeet hua. is yuddh kii samaapti praha kii sandhi dwaara hui, jisaki sharten is prakaar thim- 
 is yuddh ke falswaroop german-rajyon se austria kaa varchasv samaapt ho gaya. ab vahaan prasha kaa prabhaav kaayam ho gaya. is yuddh ke baad prasha ko anek naveen pradesh mili, jiske kaaran ab vah europe kaa shaktishaalee rajya mana jane laga. ab bismark bhi europe main ek mahatvapurn vyakti ban gaya. prasha kii is safalataa ne paroksh rup se france kii bhavi paraajay kaa sanket diya. is prakaar is yuddh se prasha ko anek laabh hue. 
 hanover, heskesal, naso or frencfort prasha ke rajya main shaamil kar liye gayi. iske baad usne german-rajyon ko naye sire se apane netritv main sangathit karne kaa prayaas kiya. kintu dakshin-rajyon ke virodh ke kaaran aisa karnaa sambhav nahin hua. aisi sthiti main yah uchit samajha gaya ki chaar dakshin german rajyon ko chhodkar shesh german-rajyon kaa sanghathan prasha ke netritv main bana liya jaae. bismark ne aisa hi kiya. is prakaar usne uttari german rajyon kaa gathan kar liya. isamen 21 german rajya shaamil the. is naveen sangh kaa adhyaksh prasha ko banaaya gaya. bismark is sangh kaa pratham chaanslar niyukt hua. vah vahaan gathit hone vaali sangheey parishad kaa adhyaksh bhi niyukt kiya gaya. is parishad main kul 43 sadsy the, jinamein 17 sadsy prasha ke the. sangh ke adhyaksh ke rup main prasha ke raja ko anek mahatvapurn kaaryon jaise yuddh evam sandhi ko sampadit karne kaa adhikaar tha. duusari sabha kaa naam loksabhaa tha, jiske sadsy vayask matadhikaar ke anusaar janata dwaara chune jate the. 
 is prakaar bismark germany ke ekikaran kii disha main kaaphi aage bad gaya. ab uske liye keval antim kaary karnaa hi shesh tha. 
 germany ke ekikaran ke liye bismark ne france se antim yuddh kiya, kyonki use parajeet kiye bina dakshin ke chaar german rajyon ko german sangh main shaamil karnaa asambhav tha. udhar france austria ke viruddh prasha kii vijay se apane ko apamaanit mahasoos kar rahaa tha. uskaa vichaar tha ki donon ke bich chalane vaala yuddh dirghakaalin hoga kintu aashaa ke vipareet yah yuddh jaldi samaapt ho gaya, jisamen prasha ko safalataa mili. 
 france ke raashtrapati nepolian tritiy ne apni girti hui pratishtha ko punah jivit karne ke liye france kii seemaa ko rin-nadi tak vistrut karne kaa vichaar kiya, kintu vah is kaary main safal nahin ho sakaa. bismark apni kootnithik chaalon dwaara france kii har ichha ko asafal karata rahaa. nepalian ne holland se lakjemburg lenaa chaha, par bismark ke virodh ke kaaran vah sambhav na ho sakaa. isamen donon ke bich katutaa kii bhaavana nirmit ho gayi. france samajhataa tha ki prasha ke utkarsh ke kaaran uski sthiti najuk ho gayi he. udhar prasha bhi france ko apane maarg kaa baadhak maanata tha. falswaroop donon deshan ke akhbaar ek duusare ke khilaaf jehar ugalane lage. aisi sthiti main donon ke bich yuddh aavashyak prathit hone laga. 
 isi bich spain main uttaradhikaar kaa prashn upasthit ho gaya, jisase vahaan grihayuddh prarambh ho gaya. 1863 i. main spain kii janata ne vidroh karke rani isabela dwitiya ko desh se nikaal diya or uske sthaan par prasha ke samraat ke rishtedaar leoporld ko vahaan kaa nayaa shaasha banane kaa vichaar kiya. nepolian iske taiyaar na tha, kyonki aisa hone se spain par bhi prasha kaa prabhaav sthapit ho jaataa. france ke virodh ko dekhte hue leopold ne apni ummidavaari kaa parityag kar diya. kintu france isse santusht nahin hua. usne yah aashwaasan chaha ki bhavishya main bhi prasha kaa koi rajkumaar spain kaa shaasha nahin hoga. yah nepolian kii manamaani or prasha kaa apmaan tha. atah is ghatana ke kaaran 15 july 1870 i. ko france ne prasha ke viruddh yuddh kii ghoshnaa kar di. 
 yah yuddh sidan ke maidan main ladaa gaya, jisamen nepolian tritiy parajeet kar diya gaya. german senaayen france ke andar tak ghus gayin. 20 janvari 1871 i. ko paris ke patan ke pashchaat yuddh samaapt ho gaya. antat donon ke bich ek sandhi hui, jo itihaas main ‘phenkafort kii sandhi’ ke naam se vikhyath hua. isaki sharten is prakaar thim- 
 yah sandhi france ke liye atyant hi apmanjanak siddh hui or iske parinaam doorgaami siddh hue.is sandhi ne donon ke bich dushmani kii jaden majboot kar deen. 
 sidan ke yuddh ke baad dakshin germany ke chaar rajyon - bavaria, baden, butermvarg or hence ko german sangh main shaamil kar use germany ek nayaa naam diya gaya. prasha kaa raja germany kaa bhi shaasha ghoshit kiya gaya. is prakaar germany kaa ekikaran purna hua. 18 janvari 1871 i. main wiliam pratham kaa rajbhishek germany ke samraat ke rup main hua. is asambhav se lagane vaale kaary ko purna karne kaa shrey bismark ko he.
