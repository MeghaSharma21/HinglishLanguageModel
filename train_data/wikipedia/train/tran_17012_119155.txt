 susheel doshi hindi main cricket kaa aankhon dekha haal sunaane ke liye prasiddh hai. unhone 300 se adhik ekadivasiy cricket match, 60 se adhik test match, nau cricket vishwa cap main cricket kaa ankhon dekha haal sunaaya he. iske alaava unhone tennis or teble tennis ke khel kaa ankhon dekha haal bhi sunaaya he. cricket kii comentary ko madhyam banaakar cricket ko jan-jan tak pahunchaane kaa kaam susheel doshi ne kiya he. 
 unka janm indaur main hua. susheel doshi ne cricket kii comentary hindi main shuru kii tab log un par hanste the or kehete thi kii cricket to angrejon kaa khel he uski comentary hindi main kaise hogi? lekin jab susheel doshi ne hindi main apane shabd or apni style viksit kar lee tab unke naam kaa danka bajaane laga. dharmayug ke sampadak dow dharmaveer bharti kii raay unke bare main yah thi ki susheel doshi ne cricket ke bahaane hindi kii bahut badi seva kii he or ve jitne bade sevak cricket ke hai, usase bade sevak hindi ke hai. indore ke holkar cricket stadium ke comentary box kaa naam susheel doshi ke naam par rakhaa gaya he.
