 diwaliben punjabhai bhil gujarat kii lokgayika thim. unhone kai tarah ke lok geeton, garba or gujarati film main gayan kiya tha. gujarat kii lok gayikee main unka anutha yogadan rahaa he, unke gaae geet aaj bhi pradesh ke mahila purush gunagunaate hai. centre sarkaar ne unhen varsh 1990 main padmashri se sammanit kiya tha.
 diwali ben kaa janm 2 june 1943 ko amarelli jile ke ghaari tehsil ke dalkhania gaanv main hua tha. unke pita punja bhai railway main naukari karte the. 1952 main punjabhai kaa parivaar junagarh aa gaya. uske baad unhone uskaa vivaah rajkot main kar diya. idhar pita punja bhai kaa apane samadhi ke saath vivaad hone ke kaaran unhone yah shaadi tudwa di. sasuraal main keval do din hi rahane ke baad ve maayke aa gai, uske baad ve kabhi rajkot apane sasuraal nahin gai. phir unhone kabhi shaadi hi nahin kii. anpadh hone ke kaaran unhen kahin naukari nahin milti thi. apane bhai ke saath rahane ke kaaran vah unhen apni ore se aarthik sahaayta karnaa chaahati thi, isliye ek dawaakhaane main kamwali ke rup main naukari karne lagi. iske baad unhone bal mandir main naukari kii. nurson ke liye bhojan banane kaa bhi kaam kiya.
 bachapan se hi unki ruchi bhajan, loakgeet gane kii ore thi. unki aawaaj tikhi kintu sureeli thi. navaratri ke dauraan vah garba gaati, to log jhum uthte the. junagarh kaa vanzaari chowk main jab ve gaati, to aisa shamaa bandhata tha ki pucho hi mat. ek baar navaratri ke samay akashwani ke adhikari recording ke liye vahaan pahunche. vahaan un sabane unhen suna. is samay vahaan upasthit hemu gadhvi ne adhikariyon se unke geeton kii recording ke liye kaha. iske baad hemu gadhvi ke madhyam se unke gaae lokgeeton kii recording kii gai. tab unki umr keval 15 varsh thi. sabase pehla stage program dene par unhen jab paarishramik ke rup main 5 rupye mili, to ve bahut hi khush hui. iske baad diwali ben ne peeche mudakar nahin dekha. dilli, mumbai, landan, france, america, karanchi jaise sthanon par unhone anek kaarykram die. stage prograamon main unhone sabase zyada geet pranalal vyas ke saath gaae. unki sabase badi visheshta yah thi ki vah hameshaa paaramparik veshbhusha main hi rahati. gaate samay unke sar se pallu kabhi neeche nahin hua.
 bharat sarkaar dwaara 1990 main unhen padmashri award diya gaya. iske baad unhen sarvshereshth parshvagayika jaise anek puraskaron se sammanit kiya gaya.
 
