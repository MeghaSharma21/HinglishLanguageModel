 akaash main tara-samooh ko nakshatra kehete hai. saadharantah yah chandramaa ke path se jude hai, par vastav main kisi bhi tara-samooh ko nakshatra kahana uchit he. rugveda main ek sthaan par surya ko bhi nakshatra kaha gaya he. anya nakshatron main saptarshi or agastya hai.
 nakshatra suchi atharvaveda, taittiriya samhita, shatapath brahman or lagadh ke vedang jyotish main milti he.bhagwat puraana ke anusaar ye nakshatron kii adhishthatri deviyaan prachethaputra daksh kii putriyaan tathaa chandramaa kii patniyaan hai.
 taare hamaare saura jagat ke bheetar nahin he. ye surya se bahut dur hai or surya kii parikrama na karne ke kaaran sthir jaan padate hai—arthath ek tara duusare taare se jis ore or jitani dur aaj dekha jaayga usee ore or utani hi dur par sadaa dekha jaayga. is prakaar aise do chaar paas-paas rahanevaale taron kii paraspar sthiti kaa dhyaan ek baar kar lene se ham un sabko duusari baar dekhne se pahchaan sakate hai. pahchaan ke liye yadi ham un sab taron ke milane se jo aakaar bane use nirdisht karke samooche tarakpunj kaa koi naam rakh len to or bhi subhita hoga. nakshatron kaa vibhaag isiliye or isi prakaar kiya gaya he.
 chandramaa 27-28 dinon main prithvi ke chaaron ore gum aata he. khagol main yah bhramanpath inhen taron ke bich se hokar gaya hua jaan padataa he. isi path main padanevaale taron ke alag alag dal baandhakar ek ek tarakpunj kaa naam nakshatra rakhaa gaya he. is reeti se sara path in 27 nakshatron main vibhakt hokar 'nakshatra chakra' kehalaata he. neeche taron kii sankhya or akruti sahit 27 nakshatron ke naam die jate hai— 
 in 27 nakshatron ke atirikt 'abhijit' naam kaa ek or nakshatra pehle mana jaataa tha par vah purvashadha ke bheetar hi aa jaataa he, isse ab 27 hi nakshatra gine jate hai. inhen nakshatron ke naam par maheenon ke naam rakhe gaye hai. maheene kii poornima ko chandramaa jis nakshatra par rahegaa us maheene kaa naam usee nakshatra ke anusaar hoga, jaise karthik kii poornima ko chandramaa krittika vaa rohinee nakshatra par rahegaa, agrahan kii poornima ko mrigashira vaa arda par; isi prakaar or samajhie.
 28wein nakshatra kaa naam abhijeet 
 jis prakaar chandramaa ke path kaa vibhaag kiya gaya he usee prakaar us path kaa vibhaag bhi hua he jise surya 12 maheenon main puraa karata hua jaan padataa he. is path ke 12 vibhaag kiye gaye hai jinhen raashi kehete hai. jin taron ke bich se hokar chandramaa ghumta he unheen par se hokar surya bhi gaman karata hua jaan padataa he; khachakr ek hi he, vibhaag main antar he. raashichakr ke vibhaag bade hai jinsein se kisi kisi ke antargat teen teen nakshatra tak aa jate hai. jyotishiyon ne jab dekha ki baarah raashiyon se saare antariksh ke taron or nakshatron kaa nirdesh nahin hota he tab unhone or bahut si raashiyon ke naam rakhe. is prakaar raashiyon kii sankhya din par din badhati gai. par bhartiya jyotishiyon ne khagol ke uttar or dakshin khand main jo taare hai unhen nakshatron main baandhakar nirdisht nahin kiya.
