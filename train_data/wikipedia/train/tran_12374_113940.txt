 taprobin dweep ek aitihaasik lagzri hotel he jo ek patharile dweep par srilanka ke vallingma ke nikat sthit he. yah ek vishwa viraasat sthal kile se thodi hi dur taprobin dweep par sthit he. tat se bas furlog bhar dur yah chota sa dweep he lekin yah srilanka kaa akelaa nijee swaamitv vaala dweep he. samoochaa dweep ek hotel main parivartit he. taprobin kaa naam isliye pada kyonki yah ceylone kaa pracheen unani naam he. is dweep kaa aakaar ceylone se miltaa-julata hone ke kaaran hi ise yah naam mil gaya.yah dweep fursat ke kuch din bitaane ke liye duniya kii sabase sundar sthanon main se ek mana ja saktaa he. vivaah, partiyon va vishesh avasaron ke liye bhi yah ek upyukt sthaan he.
 is dweep ko sabase pehle khoja tha swayan ko nepolian ke generalon main se ek kaa vanshaj bataane vaale count di mouni-talavande ne, jo chaay ke samraat thomas lypton ke saath pehali baar 1912 main ceylone aae the. srilanka kii sundarataa se vah itnaa prabhavit hue ki pehle vishwa yuddh ke baad phir vahaan aae apane liye ek sapanom kii duniya khojane. isamen unhen das varsh lage. 1930 main unhone is dweep ko paaya or yahaan ek bhawan banwaaya jisaki banaavat, europea style ke drushti se anuthi thi or yah kisi krooj nauka ke samaan dikhataa tha. count mouni tees varsh vahaan rahe or us dauraan unhone duniya kii kai jaani-maane vyaktiyon kii mejabani vahaan kii. mjedaar baat yah he ki usase pehle is dweep ko sthaneey cobra-damp mana jaataa tha kyonki srilanka main log sanpon ko maarthe nahin hai, isliye jitne bhi cobra pakde jate the unhen is dweep par chod diya jaataa tha. count kii maut ke baad bhi kai logon ko yah apni ore khinchataa rahaa. kuch-kuch samay ke liye kai logon ne ise apana ghar banaaya. lekin dhire-dhire log ise bhuulane lage. varsh 1995 main iske vartmaan maalik ne ise apane haath main liya or aaj ise duniya ke sabase romantic baseron main se ek mana jaataa he.
 dweep par bane safed farsh or lakdi kii oonchi chhaton vaale ashtabhujakar hotel main paanch vishalkay sweet hai. har sweet main samudr kaa sidhaa drishy dene vaale bedroom ke alaava baithak, baramada or bahut khulaa sthaan he. har bedroom kaa apana chazza he jahaan se hind mahaasaagar kii vishalata kaa drishy dikhataa he. bhawan kaa madhya kaksh tees foot ooncha he jisamen prakritik roshni or hawa ke aane kii puri vyastha he. bhawan kaa furniture aapako sau varsh pehle ke daur main lekar chalaa jayega. infinity swimming pool ekadam antaheen samudr main nahaane jaisaa he. pool or pool ke paar sagar. bhawan ke chaaron ore do ekad main failaa janglenuma bagichaa he, jisamen ek nirjan dweep par kho jane jaisaa anand bhi uthaaya ja saktaa he.
 taprobin dweep srilanka ke dakshini sire se keval 200 gaj dur veligama khadi ke thik madhya main he. colombo ke antarrashtriya hawaondde se sadak maarg se saade chaar ghante ki yatra he. lekin yadi aap thoda or romaanch kaa majaa lete hue helicopter yaa si-plane se janaa chahen to yah rasta maatr ghantebhar kaa rah jaataa he. tat se dweep tak pani gaharaa nahin he, isliye dweep pahunchane kaa bhi alag majaa he-hathi par baithkar jaaen to bada adbhut ahsaas hota he. srilanka kaa yah dakshini tat duniyabar ke paryatakon ke liye nayaa aakarshan he kyonki yahaan lagbhag vahi drishy, anubhav or hawa milti he jo maldive yaa thailand main milti he. aapako yah jaanakar bhi aashcharya hoga ki is dweep or dakshini dhruv ke bich athaah samudr ke atirikt kuch nahin he. november se april kaa samay yahaan jane ke liye sabase badhia he kyonki in dinon yahaan barish nahin hoti. lekin kai log yahaan barish kaa majaa lene bhi jate hai.yahaan ke sweet kaa kiraaya agast ke maheene or 21 janvari se 30 april ke bich 1,750 dollar prati raatri he. vahiin 1 sitambar se 14 disambar or phir 1 may se 31 july tak kiraaya kam hokar 1,000 dollar prati raatri rah jaataa he. varsh ke ant main yah sthaan sabase mahangaa hota he jab 15 disambar se 20 janvari ke bich yahaan kaa kiraaya 2,200 dollar prati raatri hota he
 taprobin dweep.
