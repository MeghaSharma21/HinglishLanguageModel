 kaaka kalelkar ke naam se vikhyath dattatreya baalkrishna kalelkar bharat ke prasiddh shikshashasthri, patrkaar or swatantraaa sangram senaanee the. kakasaheb kalelkar ne gujarati or hindi main sahityarachana kii. unhone hindi kii mahaan seva kii. unke dwaara rachit jivan–vyavastha naamak nibandh–sangrah ke liye unhen san 1965 main sahitya academy puraskaar se sammanit kiya gaya.
 ve sabarmati ashram ke sadsy the or ahmedabad main gujarat viapeeth kii sthapana main unhone mahatvapurn yogadan diya. gandhi ji ke nikatatam sahyogi hone kaa kaaran hi ve 'kaaka' ke naam se jane gaye. ve sarvoday patrika ke sampadak bhi rahe. 1930 main puna kaa yarvada jail main gandhi ji ke saath unhone mahatvapurn samay bitaayaa.
 unka janm 1 disambar 1885 ko maharashtra ke satara main hua tha. unka parivaar mul rup se karnataka ke karwaar jile kaa rahane vaala tha or unki maatrubhaasha konkani thi. lekin saalon se gujarat main bas jane ke kaaran gujarati bhashaa par unka bahut acha adhikaar tha or ve gujarati ke prakhyat lekhak samajhe jate the.
 jin netaaon ne rashtrabhasha prachaar ke kaary main vishesh dilchaspee lee or apana samay adhiktar isi kaam ko diya, unamem pramukh kakasahab kalelkar kaa naam aata he. unhone rashtrabhasha ke prachaar ko rashtriya kaarykram ke antargat mana he. dakshin bharat hindi prachaar sabha ke adhiveshan main bhaashan dete hue unhone kaha tha, hamaara rashtrabhasha prachaar ek rashtriya kaarykram he.
 unhone pehle swayan hindi sikhi or phir kai varshatak dakshin main sammelan kii ore se prachaar-kaary kiya. apni sujh-boojh, vilakshantaa or vyapak adhyayan ke kaaran unki gananaa pramukh adhyapakon or vyavasthaapakon main hone lagi. hindi-prachaar ke kaary main jahaan kahin koi dosha dikhaai dete athwa kinhin kaarnon se uski pragati ruk jaati, gandhi ji kaaka kalelkar ko jaanch ke liye vahiin bhejte. is prakaar ke najuk kaam kaaka kalelkar ne sadaa safalataa se kiye. isliye 'rashtrabhasha prachaar samiti' kii sthapana ke baad gujarat main hindi-prachaar kii vyavastha ke liye gandhi ji ne kaaka kalelkar ko chunaa. kaaka sahab kii maatrubhaasha marathi thi. nayaa kaam saunpe jane par unhone gujarati kaa adhyayan prarambh kiya. kuch varsh tak gujarat main rah chukne ke baad ve gujarati main dharapravaah bolne lage. sahitya academy main kaaka sahab gujarati bhashaa ke pratinidhi rahe. gujarat main hindi-prachaar ko jo safalataa mili, uskaa mukhya shrey kaaka sahab ko he.
 kaaka kalelkar ji kaa nidhan 21 agast 1981 main 96 saal kii umr main hua.
 acharya kaaka sahab kalelkar ji kaa naam hindi bhashaa ke vikaas or prachaar ke saath judaa hua he. 1938 main dakshin bharat hindi prachaar sabha ke adhiveshan main bhaashan dete hue unhone kaha tha,"rashtrabhasha prachaar hamaara rashtriya kaarykram he." apane isi vaktavy par drudh rahete hue unhone hindi ke prachaar ko rashtriya kaarykram kaa darja diya.
 kaaka kalelkar ucchkoti ke vichaarak or vidwaan the. unka yogadan hindi-bhashaa ke prachaar tak hi simit nahin tha. unki apni moulik rachanaaon se hindi sahitya samrudh hua he. saral or ojasvi bhashaa main vichaarpurn niabandh or vibhinn vishyon kii tarkpurna vyakhya unki lekhan-style ke vishesh gun hai. mularoop se vichaarak or sahityakar hone ke kaaran unki abhivyakti kii apni style thi, jise vah hindi-gujarati, marathi or bangala main saamaanya rup se prayog karte the. unki hindi-style main ek vishesh prakaar kii chamak or vyagrata he jo pathak ko aakarshith karti he. unki drushti badi sookshm thi, isliye unki lekhnee se praayah aise chitra ban padate hai jo moulik hone ke saath-saath nity naye drushtikon pradaan karte rahen. unki bhashaa or style badi sajiv or prabhaavshaalee thi. kuch log unke gadhy ko padyamay thik hi kehete hai. usamen saralata hone ke kaaran swaabhaavik pravaah he or vichaaron kaa bahulya hone ke kaaran bhaavon ke liye udaan kii kshamta he. unki style prabud vichaar kii sahaj upadeshaatmak style he, jisamen vidvatta, vyangy, hasya, niti sabhi tatv vidyaman hai.
 kaaka sahab manje hue lekhak the. kisi bhi sundar drishy kaa varnan athwa pechida samasya kaa sugam vishleshan unke liye anand kaa vishay rahe. unhone desh, videshon kaa bhraman kar vahaan ke bhugol kaa hi gyaan nahin karaayaa, apitu un pradeshon or deshon kii samasyaon, unke samaaj or unke rahan-sahan unki visheshtaon ityadi kaa sthaan-sthaan par apni pustakon main bada sajiv varnan kiya he. ve jivan-darshan ke jaise utsuk vidhyaarthee the, desh-darshan ke bhi vaise hi shaukin rahe.
 kaaka kalelkar kii lagbhag 30 pustaken prakashit hui jinamein adhikansh kaa anek bhartiya bhashaaon main anuwaad hua. unki kuch pramukh rachanaayen ye hai-
 kaaka kalelkar sachche buddhijivi vyakti the. likhnaa sadaa se unka vyasan rahaa. saarvajanik kaary kii anischitata or vyasttaaon ke baavjood yadi unhone bees se upar granthon kii rachana kar daali is par kisi ko aashcharya nahin hona chahie. inamen se kam-se-kam 5-6 unhone mul rup se hindi main likhi. yahan is baat kaa ullekh bhi anupyukt na hoga ki do-chaar ko chhod baaki granthon kaa anuwaad swayan kaaka sahab ne kiya, atah moulik ho yaa anudit vah kaaka sahab kii hi bhashaa style kaa parichaayak hai. hindi main yatra-sahitya kaa abhi tak abhaav rahaa he. is kami ko kaaka sahab ne bahut hadatak puraa kiya. unki adhikansh pustaken or lekh yatra ke varnan athwa lok-jivan ke anubhavon ke aadhaar par likh gaye. hindi, hindustani ke sambandh main bhi unhone kai lekh likhe.
