 
 uttarakhand ke itihaas main muni kii reti kii ek khaas bhoomika he. yahi vah sthaan he jahaan se paramparaagat rup se chaar dham yatra shuru hoti thi. yah sadiyon se gadhwal himalay kii oonchi chadhaaiyon tathaa chaar dhaamon kaa pravesh dwaar tha. jab tirth yatriyon kaa dal muni kii reti se chalakar agle tehraav garud chatti par pahunchaate the tabhi yatra se waapas aane vaale logon ko muni kii reti waapas aane kii anumati di jaati thi. baad main sadakon evam pulon ke nirmaan ke kaaran muni kii reti se dhyaan hat gaya.
 pracheen shatrughna mandir, muni kii reti kaa ek pavitra sthaan tha jahaan se yatra vastav main shuru hoti thi. sampoorn bharat se aaye bhaktagan is mandir main surakshit yatra ke liye prarthana karte the, ganga main snaan karne ke baad aadhyatmik shanti ke liye paidal yatra shuru karte the. shri vinod drivedi dvivedi, ek skool shikshak jo is shahar ke itihaas ko jaanane main adhik ruchi rakhte hai, ke anusaar is mandir kii sthapana naunvi shatabdi main aadi shankaracharya ke dwaara kii gai.
 muni kii reti tehri riyasat kaa ek hissaa tha tathaa shatrughna mandir kii dekhbhaal tehri ke raja karte the. vastav main, vahaan jahaan aaj lok nirmaan vibhaag kaa awasaiya quarter he pehle rani kaa ghat tha yahaan pehle tehri kii rani tathaa unki dasia snaan karne aati thim. isse thodi dur rajdharane ke mritkon ke dah-sanskaar kaa sthaan tathaa phulwadi the. durbhaagya se us sthaan par ab kuch bhi purana maujuud nahin he.
 is shahar ke ek bujurg nivasee, shri ech el badola kehete hai ki “tehri ke raja laalchee nahin the, unhone bahut sari jameen jaise dehradun tathaa masuri angrejon ko de di. unhone rishikesh main railway nirmaan ke liye jameen di tathaa rishikesh ke ravat ne rishikesh tak rail stesan banane kaa kharch diya. raja ne agar thodaa or bhi sochaa hota to aasaani se rail maarg muni kii reti tak pahunch jaataa.”
 un dinon railway stesan se muni kii reti tak baiylgaadee se pahuncha jaataa tha or jab tak ki chandrabhag pul kaa nirmaan riyasat sarkaar dwaara na karaayaa gaya tab tak hathi ke peeth par baithkar nadi paar kiya jaataa tha. shri badola kehete hai ki khaas isi makasad ke liye raja muni kii reti main ek hathi rakhte the.
 kailash ashram kii sthapana varsh 1880 main hui or is ashram ke aas-paas dhire-dhire shahar kaa vikaas hua jahaan chaay kii kuch duukaane thi, jo aadhyatmik gyaan seekhney aaye logon ke liye bani thi. varsh 1932 main shivanand ashram kii sthapana hui jinka is shahar ko yoga evam veydant kendra ke rup main vikaas ke liye ek bada yogadan he. iskaa shrey iske sansthaapak swami shivanand ko jaataa he jinhone yoga evam veydant ko aasaani se samajhane laayak banaakar pashchim ke deshon main prasiddh kiya.
 varsh 1986 main maharishi mahesh yogi transendental ashram main betals ke aagaman ne bhi muni kii reti ko anterrashtriya prasiddhi dilaai.
 lekin itihaas ke jis bhi samay kii baat karen muni kii reti ne aadhyatmik mahatv evam vichaaron ke puranic gyaan ke kendra ke rup main agraniy sthaan paaya he.
