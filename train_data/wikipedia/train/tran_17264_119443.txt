 gupt rajvansh yaa gupt vansh pracheen bharat ke pramukh rajwanshon main se ek tha. 
 maury vansh ke patan ke baad dirghakaal tak bharat main raajnneetik ekta sthapit nahin rahi. kushaan evam satvahanon ne raajnneetik ekta laane kaa prayaas kiya. mauryottar kaal ke uparant teesri shatabdi i. main teen rajwansho kaa udai hua jisamen madhya bharat main naag shakti, dakshin main bakatak tathaa purvi main gupt vansh pramukh hai. maury vansh ke patan ke pashchaat nasht hui raajnneetik ekta ko punasthaapit karne kaa shrey gupt vansh ko he.
 gupt samrajya kii neenv teesri shatabdi ke chauthe dashak main tathaa utthan chauthi shatabdi kii shuruyaat main hua. gupt vansh kaa praarambhik rajya aadhunik uttar pradesh or bihar main tha.
 gupt samajya kaa udai teesri shatabdi ke ant main prayag ke nikat kaushambi main hua tha. jis pracheenatam gupt raja ke bare main pataa chalaa he wo he shrigupt. haalaaki prabhavati gupt ke puna tamrapatr abhilekh main ise 'adiraj' kahkar sambodhit kiya gaya he. shrigupt ne gaya main chini yatriyon ke liye ek mandir banwaaya tha jiskaa ullekh chini yatri itsing ne 500 varshon baad san 671 se san 695 ke bich main kiya. puraanon main ye kaha gaya he ki aarambhik gupt raajaaon kaa samrajya ganga droni, prayag, saket tathaa magadh main failaa tha. shrigupt ke samay main maharaja kii oopaadhi samanton ko pradaan kii jaati thi, atah shrigupt kisi ke adheen shaasha tha. prasiddh itihaaskaar ke. pi. jaiswal ke anusaar shrigupt bharashivon ke adheen chote se rajya prayag kaa shaasha tha. chini yatri itsing ke anusaar magadh ke mrug shikhawan main ek mandir kaa nirmaan karavaaya tha. tathaa mandir ke vyay main 24 gaanv ko daan diye the.
 shrigupt ke baad uskaa putr ghatotkach gaddi par baitha. 280 i. se 320 i. tak gupt samrajya kaa shaasha bana rahaa. isane bhi maharaja kii oopaadhi dhaaran kii thi. kahi kahi ise pehla gupt shaasha kaha gaya he.
 san 320 main chandragupta pratham apane pita ghatotkach ke baad raja bana. gupt samrajya kii samruddhi kaa yug yaheen se aarambh hota he. chandrgupt ke singhasanarohan ke avasar par isane naveen samvat kii sthapana kii.
 chandragupta gupt vanshavali main pehla swatantra shaasha tha. isane maharajaadhiraj kii oopaadhi dhaaran kii thi. baad main lichhavi ko apane samrajya main sammilit kar liya. iskaa shashan kaal tha.
 puraanon tathaa prayag prashasti se chandragupta pratham ke rajya ke vistaar ke vishay main jaankaree milti he. chandragupta ne lichhavi ke sahyog or samarthan paane ke liye unki rajkumaari kumaar devi ke saath vivaah kiya. smith ke anusaar is vaivaahik sambandh ke parinamswaroop chandragupta ne lichchhaviyon kaa rajya praapt kar liya tathaa magadh uske simavarti kshetra main aa gaya. kumaar devi ke saath vivaah-sambandh karke chandragupta pratham ne vaishali rajya praapt kiya. chandragupta ne jo sikke chalaae usamen chandragupta or kumaradevi ke chitra ankit hote the. lichchhaviyon ke duusare rajya nepal ke rajya ko uske putr samudragupta ne milaayaa.
 hemachandra raay choudhary ke anusaar apane mahaan purvavarti shaasha bimbisar kii bhanti chandragupta pratham ne lichhavi rajkumaari kumaar devi ke saath vivaah kar dwitiya magadh samrajya kii sthapana kii. usne vivaah kii smriti main raja-rani prakaar ke sikkon kaa chalan karavaaya. is prakaar spasht he ki lichchhaviyon ke saath sambandh sthapit kar chandragupta pratham ne apane rajya ko rajnatik drushti se sudrudh tathaa aarthik drushti se samrudh bana diya. raay choudhary ke anusaar chandragupta pratham ne kaushambi tathaa kaushal ke maharaajaaon ko jitkar apane rajya main milaayaa tathaa samrajya kii rajdhani patliputra main sthapit kii.
 chandragupta pratham ke baad 335 i. main uskaa tathaa kumaradevi kaa putr samudragupta rajsinghaasana par baitha. samudragupta kaa janm lichhavi rajkumaari kumaar devi ke garbh se hua tha. sampoorn pracheen bhartiya itihaas main mahanatam shaskaon ke rup main vah namit kiya jaataa he. inhen parakramank kaha gaya he. samudragupta kaa shasankaal rajnatik evam saanskrithik drushti se gupt samrajya ke utkarsh kaa kaal mana jaataa he. is samrajya kii rajdhani patliputra thi. samudragupta ne maharajaadhiraj kii oopaadhi dhaaran kii.
 samudragupta ek asaadhaaran sainik yogyata vaala mahaan vijit samraat tha. vinset smith ne inhen nepolian kii upadhi di. uskaa sabase mahatvapurn abhiyaan dakshin kii taraf tha. isamen uske baarah vijayon kaa ullekh miltaa he.
 samudragupta ek acha raja hone ke atirikt ek acha kavi tathaa sangitajna bhi tha. uskaa dehanth 380 i. main hua jiske baad uskaa putr chandgupt dwitiya raja bana. yah ucchkoti kaa vidwaan tathaa vidya kaa udaar sangrakshak tha. use kaviraj bhi kaha gaya he. vah mahaan sangitajna tha jise veena vaadan kaa shauk tha. isane prasiddh buddha vidwaan vasubandhu ko apana mantri niyukt kiya tha.
 harishen samudragupta kaa mantri evam darbari kavi tha. harishen dwaara rachit prayag prashasti se samudragupta ke rajarohan, vijay, samrajya vistaar ke sambandh main jaankaree praapt hoti he.
 kaavyalankar sutara main samudragupta kaa naam chandraprakash miltaa he. usne udaar, daansheel, asahaayi tathaa anathon ko apana aashray diya. samudragupta ek dharmanishth bhi tha lekin vah hindu dharm mat kaa paalan karata tha. vaidic dharm ke anusaar inhen dharm va pracheer bandh yani dharm kii pracheer kaha gaya he.
 samudragupta kaa samrajya- samudragupta ne ek vishaal samrajya kaa nirmaan kiya jo uttar main himalay se lekar dakshin main vindhya parvat tak tathaa purv main bengal kii khadi se pashchim main purvi malwa tak vistrut tha. kashmir, pashchimi punjab, pashchimi raajapootaana, sindh tathaa gujarat ko chhodkar samast uttar bharat isamen sammilit the. dakshinapath ke shaasha tathaa pashchimottar bharat kii videshi shaktiyaan uski adheenta sweekaar karti thim.
 samudragupta ke kaal main sadiyon ke raajnneetik vikendrikaran tathaa videshi shaktiyon ke aadhipaty ke baad aryaavart punah naitik, bauddhik tathaa bhautik unnati kii chotii par ja pahunchaa tha.
 samudragupta ke baad ramgupta samraat bana, lekin iske raja banane main vibhinn vidwaanon main matbhed he.
 vibhinn saakshyon ke aadhaar par pataa chalata he ki samudragupta ke do putr the- ramgupta tathaa chandragupta. ramgupta bada hone ke kaaran pita kii mrityu ke baad gaddi par baitha, lekin vah nirbal evam kaayar tha. vah shakon dwaara parajeet hua or atyant apmanjanak sandhi kar apni patni dhruvaswamini ko shakaraj ko bhent main de diya tha, lekin uskaa chota bhai chandragupta dwitiya bada hi vir evam swabhimani vyakti tha. vah chhadam bhesh main dhruvaswamini ke vesh main shakaraj ke paas gaya. faltah ramgupta nindaneey hota gaya. tatpashchaat chandragupta dwitiya ne apane bade bhai ramgupta kii hatya kar di. uski patni se vivaah kar liya or gupt vansh kaa shaasha ban baitha.
 chandragupta dwitiya 375 i. main singhaasana par asin hua. vah samudragupta kii pradhan mahishi dattadevi se hua tha. vah vikramaditya ke naam se itihaas main prasiddh hua. usne 375 se 415 i. tak shashan kiya.
 chandragupta dwitiya ne shakon par apni vijay hasil kii jiske baad gupt samrajya ek shaktishaalee rajya ban gaya. chandragupta dwitiya ke samay main kshetreey tathaa saanskrithik vistaar hua.
 haalanki chandragupta dwitiya kaa anya naam dev, devgupt, devraj, devshree aadi hai. usne vikrayank, vikramaditya, param bhagwat aadi oopaadhiyaan dhaaran kii. usne nagvansha, vaakatak or kadamb rajvansh ke saath vaivaahik sambandh sthapit kiye. chandragupta dwitiya ne naag rajkumaari kuber naga ke saath vivaah kiya jisase ek kanya prabhavati gupt paidaa hui. vaakatakon kaa sahyog paane ke liye chandragupta ne apni putree prabhavati gupt kaa vivaah vaakatak naresh rudrasen dwitiya ke saath kar diya. usne esa sambhawatah isliye kiya ki shakon par akraman karne se pehle dakkan main usko samarthan hasil ho jaae. usne prabhavati gupt ke sahyog se gujarat or kathiyawad kii vijay praapt kii. vaakatakon or gupton kii sammilit shakti se shakon kaa unmoolan kiya.
 kadamb rajvansh kaa shashan kuntal main tha. chandragupta ke putr kumargupta pratham kaa vivaah kadamb vansh main hua.
 shaq us samay gujarat tathaa malwa ke pradeshon par raaj rack rahe the. shakon par vijay ke baad uskaa samrajya na keval majboot bana balki uskaa pashchimi samudr pattanon par adhipaty bhi sthapit hua. is vijay ke pashchaat ujjain gupt samrajya kii rajdhani bana.
 vidwaanon ko isamen andeh he ki chandragupta dwitiya tathaa vikramaditya ek hi vyakti the. uske shasankaal main chini buddha yatri phahiyaan ne 399 isvi se 414 isvi tak bharat kii yatra kii. usne bharat kaa varnan ek sukhi or samrudh desh ke rup main kiya. chandragupta dwitiya ke shasankaal ko swarna yug bhi kaha gaya he.
 chandragupta ek mahaan pratapi samraat tha. usne apane samrajya kaa or vistaar kiya.
 parinamtah chandragupta dwitiya dwaara in ganarajyon ko punah vijit kar gupt samrajya main villin kiya gaya. apni vijayon ke parinamswaroop chandragupta dwitiya ne ek vishaal samrajya kii sthapana kii. uskaa samrajya pashchim main gujarat se lekar purv main bengal tak tathaa uttar main himalay kii tapaghati se dakshin main narmada nadi tak vistrut tha. chandragupta dwitiya ke shashan kaal main uski pratham rajdhani patliputra or dwitiya rajdhani ujjayini thi.
 chandragupta dwitiya kaa kaal kala-sahitya kaa swarna yug kaha jaataa he. uske darbar main vidwaanon evam kalakaaron ko aashray praapt tha. uske darbar main nau ratna the- kalidas, dhanvantari, kshapanak, amarsingh, shanku, vetaal bhatta, ghatkarper, varahamihir, vararuchi, aryabhatta, vishakhdutt, shudrak, bramhagupt, vishnusharma or bhaskaracharya ullekhneey the. brahmagupta ne brahmasiddhant pratipaadit kiya jise baad main newton ne gurutvkarshan ke naam se pratipaadit kiya.
 kumargupta pratham, chandragupta dwitiya kii mrityu ke baad san 412 main sattarudh hua. apane dada samudragupta kii tarah usne bhi ashwamegh yajna ke sikke jari kiye. kumargupta ne chalis varshon tak shashan kiya.
 kumargupta pratham - chandragupta dwitiya ke pashchaat412 i. main uskaa putr kumargupta pratham singhaasana par baitha. vah chandragupta dwitiya kii patni dhruvadevi se utpann sabase bada putr tha, jabaki govindagupt uskaa chota bhai tha. yah kumargupta ke basaath kaa rajyapal tha.
 kumargupta pratham kaa shashan shaanti or suvyavastha kaa kaal tha. samrajya kii unnati ke paraakaashtha par tha. isane apane samrajya kaa adhik sangathit or sushobhit banaaye rakhaa. gupt sena ne pushyamitron ko buree tarah parrast kiya tha. kumargupta ne apane vishaal samrajya kii puri tarah raksha kii jo uttar main himalay se dakshin main narmada tak tathaa purv main bengal kii khadi se lekar pashchim main arab sagar tak vistrut tha.
 kumargupta pratham ke abhilekhon yaa mudraon se gyaat hota he ki usne anek oopaadhiyaan dhaaran kin. usne mahendra kumaar, shri mahendra, shri mahendra singh, mahendra divya aadi oopaadhi dhaaran kii thi. milarakd abhilekh se gyaat hota he ki kumargupta ke samrajya main chaturdik sukh evam shaanti kaa vaataavaran vidyaman tha. kumargupta pratham swayan vaishnav dharmanuai tha, kintu usne dharm sahishnutaa kii niti kaa paalan kiya. gupt shaskaon main sarvaadhik abhilekh kumargupta ke hi praapt hue hai. usne adhikadhik sankya main mayur akruti kii rajat mudraaen prachlit kii thim. usee ke shasankaal main nalanda vishvavidhyalay kii sthapana kii gai thi.
 kumargupta pratham ke shasankaal kii pramukh ghatanon kaa nimna vivaran he-
 pushyamitra ke akraman ke samay hi gupt shaasha kumargupta pratham kii 455 i. main mrityu ho gayi thi. uski mrityu ke baad uskaa putr skandagupt singhaasana par baitha. usne sarvapratham pushyamitra ko parajeet kiya or us par vijay praapt kii. haalaanki sainya abhiyaanon main wo pehle se hi shaamil rahata tha. mandsaur shilaalekh se gyaat hota he ki skandagupt kii praarambhik kathinaaiyon kaa phayda uthaate hue vaakatak shaasha narendra sen ne malwa par adhikaar kar liya parantu skandagupt ne vaakatak shaasha narendra sen ko parajeet kar diya.
 skandagupt ne 12 varsh tak shashan kiya. skandagupt ne vikramaditya, kramaditya aadi oopaadhiyaan dhaaran kin. kaheey abhilekh main skandagupt ko shakropan kaha gaya he.
 skandagupt kaa shashan bada udaar tha jisamen praja purnroopen sukhi or samrudh thi. skandagupt ek atyant lokopkaaree shaasha tha jise apni praja ke sukh-dukh kii nirantar chintaa bani rahati thi. junagarh abhilekh se pataa chalata he ki skandagupt ke shashan kaal main baari varsha ke kaaran sudarshan jhil kaa band tut gaya tha usne do maah ke bheetar atul dhan kaa vyay karke pattharon kii jadaai dwaara us jhil ke band kaa punarnirmaan karvaa diya.
 uske shasankaal main sangharshon kii bharmaar lagi rahi. usko sabase adhik pareshaan madhya asian hun logo ne kiya. hun ek bahut hi durdaant kabeeley the tathaa unke samrajya se pashchim main roman samrajya ko bhi khatra bana hua tha. shwet hunon ke naam se pukaare jane vaali unki ek shakha ne hindukush parvat ko paar karke faras tathaa bharat kii ore rukh kiya. unhone pehle gandhar par kabja kar liya or phir gupt samrajya ko chunauti di. par skandagupt ne unhe karaari shikast di or hunon ne agle 50 varshon tak apane ko bharat se dur rakhaa. skandagupt ne mauryaal main bani sudarshan jhil kaa jirnoddhar bhi karavaaya.
 govindagupt skandagupt kaa chota chachaa tha, jo malwa ke governor pad par niyukt tha. isane skandagupt ke viruddh vidroh kar diya. skandagupt ne is vidroh kaa daman kiya.
 skandagupt rajvansh kaa aakhri shaktishaalee samraat tha. 467 i. uskaa nidhan ho gaya.
 skandagupt kii mrity san 467 main hui. halanki gupt vansh kaa astitv iske 100 varshon baad tak bana rahaa par yah dhire dhire kamjor hota chalaa gaya.
 skandagupt ke baad is samrajya main nimnlikhit pramukh raja hue:
 gupt samrajya kaa 550 i. main patan ho gaya. buddhagupta ke uttaradhikari ayogy nikle or hunon ke akraman kaa saamana nahin kar sake. hunon ne san 512 main torman ke netritv main phir hamalaa kiya or gwalior tathaa malwa tak ke ek bade kshetra par adhipaty kaayam kar liya. iske baad san 606 main harsh kaa shashan aane ke pehle tak araajaktaa chai rahi. hun zyada samay tak shashan na kar sake.
 uttar gupt rajvansh bhi dekhen
 gupt vansh ke patan ke baad bhartiya raajnneeti main vikendrikaran evam anischitata kaa maahaul utpann ho gaya. anek sthaneey samanton evam shaskaon ne samrajya ke vistrut kshetron main alag-alag chote-chote rajwanshon kii sthapana kar lee. isamen ek tha- uttar gupt rajvansh. is rajvansh ne kareeb do shatabdiyon tak shashan kiya. is vansh ke lekhon main chakravarti gupt raajaaon kaa ullekh nahin he.
 parvarti gupt vansh ke sansthaapak krishngupta ne sthapana kii. afasadh lekh ke anusaar magadh uskaa mul sthaan tha, jabaki vidwaanon ne unka mul sthaan malwa kaha gaya he. uskaa uttaradhikari harshgupt hua he. uttar gupt vansh ke teen shaskaon ne shashan kiya. teenon shaskaon ne maukhari vansh se maitreepurn sambandh kaayam rahaa.
 kumargupta uttar gupt vansh kaa chauthaa raja tha jo jivit gupt kaa putr tha. yah shaasha atyant shaktishaalee evam mahatvakankshi tha. isane maharajaadhiraj kii oopaadhi dhaaran kii. uskaa pratidwandi maukhari naresh ishan verma samaan rup se mahatvakankshi shaasha tha. is samay prayag main punearjan hetu praanant karne kii pratha prachlit thi. hong gangey dev jaise shasakon kaa anusaran karte hue kumaar gupt ne prayag jaakar swarg prapti kii laalasaa se apane jivan kaa tyaag kiya.
 gupt kaal main kala, vigyaan or sahitya ne atyadhik samruddhi praapt kii. is kaal ke saath hi bharat ne mandir vaastukala evam murtikla ke utkrisht kaal main pravesh kiya. shatabdiyon ke prayaas se kala kii takneekon ko sampoornataa mili. gupt kaal ke purv mandir sthaayee samagriyon se nahin banate the. eent evam pathar jaisi sthaayee samagriyon par mandiron kaa nirmaan isi kaal kii ghatana he. is kaal ke pramukh mandir hai- tigava kaa vishnu mandir, bhumara kaa shiv mandir, nachna kuthar kaa parvati mandir, devgarh kaa dashavatar mandir tathaa eenton se nirmit bhitargaanv kaa lakshmana mandir aadi.
 guptakaleen mandiron ko unche chabutaron par banaaya jaataa tha jinamein eent tathaa pathar jaisi sthaayee samagriyon kaa prayog kiya jaataa tha. aarambhik guptakaleen mandiron main shikhar nahin milte hai. is kaal main madiron kaa nirmaan unche chabutare par kiya jaataa tha jis par chadhane ke liye chaaron ore se sidhiyaan baniin hoti thi tathaa mandiron kii chat sapaat hoti thi. mandiron kaa garbhagrih bahut saadhaaran hota tha. garbhagrih main devataaon ko sthapit kiya jaataa tha. praarambhik gupt mandiron main alankaran nahin miltaa he, lekin baad main stambhon, mandir ke diwaar ke bahari bhaagon, choukhat aadi par murtiyon dwaara alankaran kiya gaya he. bhitargaanv sthit vishnu mandir nakkashidaar he. guptakaleen mandiron ke praveshdwar par makarvahini ganga, yamuna, shankh va padam kii akritiyaan bani hai. guptakaleen mandirkala kaa sarvottam udhaaharan devgarh kaa dashavathar mandir he jisamen gupt sthapaty kala apni paripakv avasthaa main he. yah mandir sundar murtiyon, udate hue pakshiyon, pavitra vriksh, swaastik evam phool-pattiyon dwaara alankrita he. guptakaleen mandiron kii vishay-vastu ramayana, mahabharat or puraanon se lee gai he.
 
