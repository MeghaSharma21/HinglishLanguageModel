 bilgiri ramaswami parvatamala abhayaarany jise bi.aar.hills bhi kaha jaataa he, dakshinbharat ke karnataka rajya ke dakshin bhaag main sthit he. bilgiri rangan parvatamala bharat ke pashchimi ghat kii parvatamala kaa ek parvat he. pahaado kii sundarataa or vanya jeevon kii anuthi sangam sthali he bi.aar. hills. pahaado par ghoomane kaa anand or vanya jeevon ko najadik se dekhne ke liye biaar hills upyukt sthaan hai. yahaan din main to prakruti kii anupam chata dekhne ko milti hi he, raat main bhi prakruti se najdiki kaa ahsaas hota he. raat kii khamoshi main jaanwaron kii aawaaj itani saaf sunai detii he maano ve kahin aas paas hi hon. bi.aar.hills yani biligiri rangan hills karnataka rajya ke dakshin-purv main sthit he. pashchimi or purvi ghaaton ko jodne vaala yah sthaan biarti vanya jeev abhayaarany ke liye prasiddh he. vanya jeevon ke baaren main jaanane or trekking aadi romaanchak gatividhiyon ke liye biaar hills sahi sthaan he. vanaspatiyon or jantuon kii anek prajatiyaan yahaan pai jaati hai.
 
 kai shatabdi purv bana yah mandir bhagwaan ramaswami ko samarpit he. pahaad kii chotii par bane is mandir tak pahunchane ke liye 150 sidhiyon kii chadhai kerani padati he. prativarsh april ke maheene main hone vaali rath yatra main yahaan ke sthaneey nivaasiyon kii khaasi bheed hoti he. saal ke baaki din yahaan adhik chahal-pahal dekhne ko nahin milti. do varsh main ek baar yahaan rahane vaali janajatiyon ke log bhagwaan ko chamade se bani vishaal khadaau bhi bhent karte hai.
 yah ek 2000 varsh purana vishaal ped he jo aaj bhi haraa-bharaa he. dodda sampege maaraa kaa arth he chanpak kaa bada ped. sthaneey saliga janajati is vriksh kaa bahut aadar karti he. unke anusaar is vriksh main bhagwaan ramaswami kaa nivas sthaan he. yah bhi mana jaataa he yahaan anya devi-devataaon kaa vaas he jinhen pathar ke 101 lingon dwaara prastut kiya gaya he.
 525 varg kimi kshetra main faili is abhyaarany main jeev jantuon kii anek prajatiyaan pai jaati hai. bhaaluu or junglee boar ke alaava yahaan hathi bhi paae jate hai. bi.aar. hills main keval jaanavar hi nahin, pakshiyon kii bhi anek prajatiyaan pai jaati hai. inamen se 210 prajatiyaan pravasi pakshiyon kii he. jaise paradise flikachar, rocket-teld drongo or crested hoque eagle. yahaan paidal ghoomane ke saath-saath jeep safari or hathi kii sawari kaa bhi majaa uthaaya ja saktaa he. yahaan aane se pehle chamarajanagar ke van vibhaag se anumati lenaa aavashyak he. kaveri or kai anya jal sroton kaa pani yahaan aane se machhlee pakadaney or river rafting ke shaukeenon ke liye yah jagah swarg se kam nahin he. iske paas hi coffee bagan hai. yahaan par aakar aisa lagata he jaise prakruti ke or kareeb aa gaye hon.
 maale mahadeshwar betta bi.aar. hills se 160 kilometre dur sthit he. maale kaa arth hota he parvat. yahaan sthit mandir badi sankhya main shraddhaluon ko apni ore aakarshith karata he. kaha jaataa he ki jab bhi virappan kisi vyakti kaa apharan karata tha to peedit parivaar yaheen par prarthana karne aata tha. shivaji ko samarpit is mandir main puja karne kaa tarika bhi anokhaa he. yahaan shraddhalu apane maathe or gale main bhasma lagaate hai or haathon main manjira lekar nrity karte hai. ise kamasale nrity athwa manjiron kaa nrity kaha jaataa he. shivaratri kaa tyohaar yahaan bady dhoomdhaam se manaaya jaataa he.
 abhayaarany puure varsh khulaa rahata he. lekin yahaan aane kaa sahi samay sitambar se april ke bich mana jaataa he. us dauraan yahaan kii prakritik chata dekhte hi banati he.
 yahaan se sabase nikatatam hawaii adda bangalore he jo desh-videsh ke pramukh hawaii addon se judaa he.
 yahaan se nikatatam railway jankshan mysore he jo bangalore se judaa hua he. mysore express se mysore pahunch kar vahaan se taxi dwaara yahaan aayaa ja saktaa hai.
 rashtriya rajmarg 209 se yahaan pahunchaa ja saktaa he.
 Dark Blue tiger butterflies
 Striped tiger and common Indian crow butterflies
 Gaur Chital herd
 Common Indian Muntjac or Barking deer
 Sambar stag
 Sloth bear pair
 Spot bellied jungle owl
 Purple rumped sunbird
