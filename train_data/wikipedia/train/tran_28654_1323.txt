 saamaajik sandarbhon main samanta kaa arth kisi samaaj kii us sthiti se he jisamen us samaaj ke sabhi log samaan adhikaar yaa pratishtha rakhte hai. saamaajik samanta ke liye 'kanoon ke saamne samaan adhikaar' ek nunatam aavashyaktaa he jiske antargat suraksha, matdaan kaa adhikaar, bhaashan kii swatantraaa, ekatra hone kii swatantraaa, sampatti adhikaar, saamaajik vastuon evam sevaaon par samaan pahunch aadi aate hai. saamaajik samanta main swasthya samanta, aarthik samanta, tathaa anya saamaajik suraksha bhi aatin hai. iske alaava samaan avasar tathaa samaan daayitv bhi iske antargat aata he.
 saamaajik samanta kisi samaaj kii vah avasthaa he jiske antargat us samaaj ke sabhi vyaktiyon ko saamaajik aadhaar par samaan mahatv praapt ho. samanta kii avadharana maanakeey raajnneetik siddhant ke marm main nihit he. yah ek aisa vichaar he jiske aadhaar par karodon-karodon log sadiyon se nirankush shaskaon, anyaaypurna samaaj vyavasthaaon or aloktantric hukuumaton yaa nitiyon ke kilaaf sangharsh karte rahe hai or karte rahenge. is lihaaz se samanta ko sthai or saarvbhaum avadharanaon kii shrenee main rakhaa jaataa he.
 do yaa do se adhik logon yaa samoohon ke bich sambandh kii ek sthiti aisi hoti he jise samanta ke rup main paribhaashit kiya ja saktaa he.  lekin, ek vichaar ke rup main samanta itani sahaj or saral nahin he, kyonki us sambandh ko paribhaashit karne, uske lakshyon ko nirdhaarit karne or uske ek pahalu ko duusare par praathamikta dene ke ek se adhik tareeke hameshaa uplabdh rahete hai. alag-alag tareeke akhriyaar karne par samanta ke vichaar kii bhinn-bhinn paribhaashaayen ubhartee hai. pracheen unani sabhyataa se lekar beesvin sadi tak is vichaar kii ruparekha main kai baar jabardast parivartan ho chuke hai. bahut se chintakon ne iske vikaas or isamen hui tabdiliyon main yogadan kiya he jinamein arestu, hobbs, ruso, marks or tokvil pramukh hai. 
 samanta kisi had tak aadhunik avadharana he. aaj maanav-samaaj aadmi-aadmi ke bich jis tarah samanta kii aavashyaktaa mahasoos karata he us tarah usne hameshaa mahasoos nahin kiya he. pashchimi duniya main raajaaon ko raaj karne kaa daivi adhikaar praapt mana jaataa tha or aisa hi apane-apane kshetron kii had tak samant shrimanton ke sambandh main bhi samajha jaataa tha. udhar padri-purohit yah maanate the ki jaise sarvajna ve hai vaisaa koi or ho hi nahin saktaa. unani kaal main samanta sthapit karne kii simit or bahut kamjor koshish hi kii gai. aakhirkaar satrahavin sadi main europe main adhikaron or swatantraaa kii maang uthne lagi or atharahavin tathaa unnisvin sadiyon main samanta kii maang kii gai. aarambh main yah maang vyapaariyon tathaa vyavsaayiyon main se nav-dhanadhyon ne yaa burjua ne kii, jinka kahana tha ki jab samant shrimanton or raajaaon ke saath-saath unke paas bhi sampatti or aarthik rutva he tab unka kanoonee darja unki barabari kaa kyon nahin he. udhaaharan ke liye touni ke shabdon main england main vastu-sthiti nimnlikhit dhang kii thiah
 ‘chunki asamantaaon main sabase khaas aarthik nahin balki kanoonee asamantaayein thim isliye sampatti kii asamanta nahin balki kanoonee visheshadhikaar par sabase pehle prahaar kiya gaya.... sudhaarkon kaa praathmik lakshya kanoonee samanta praapt karnaa tha, kyonki aisa samajha gaya ki uske praapt ho jane ke baad aarthik samanta vaanchit seemaa tak swatah hi sthapit ho jaaegi.’
 isi prakaar france main mudda aarthik samanta nahin, balki kanoonee adhikaar tha or samanta ke liye kiye gaye sangharsh ne ‘sampatti par aadhaarit nae abhijaat varg ko bhoomi par aadhaarit puraane abhijaat varg kii barabari ke str par pratishthit kar diya.’
 atharahavin sadi main mukhya rup se kanoonee or raajnneetik samanta ke liye aawaaj uthaai gai or aakhirkaar unnisvin sadi main nae shramik varg ke udai ke parinamswaroop samazorthik samanta ke liye adhik joardaar maang kii gai. unnisvin sadi main nirbandh poonjeewaad ke badhate kadam ne ek ore to kuch pariwaron ke liye dhan kaa ambara laga diya lekin saath hi duusari ore baari garibi or aarthik asamanta ko janm diya. isliye aarthik samanta ke liye maang uthi or yah kaam kiya maanavtaavaadiyon ne, adarshavaadi samaajwaadiyon ne or sakaaratmak udaarvaadiyon ne. aarthik samanta kii yah maang nakaaratmak raajnneetik or kanoonee samanta ke liye nahin, balki sakaaratmak samanta ke liye thi or isamen nijee sampatti par ankush, amiron dwaara garibon ke shoshan par roak kaa samavesh tha or iskaa arth tha samaaj kii samgr aarthik vyavastha ke sandarbh main rajya kii sakaaratmak bhoomika.
 samanta ke liye chalane vaale sangharsh main ek bahut hi ahm mile kaa pathar beesvin sadi ke purvardhdh main mahila matadhikaarwaadiyon jiske prayatnon ke falswaroop mahilaon ko matadhikaar diya janaa tha. usee sadi main britain jaisi samrajyavaadee shaktiyon se mukti praapt karne ke liye bharat jaise upniveshon ke swatantraaa andolan faleebhoot hue, jisase samanta kii yatra ko or bhi gati mili.
 yunaan ke nagar-rajyon, jaise athens or sparta main raaj-kaaj ke kaamon main prayek naagarik kii awaz kaa samaan mulya samajha jaataa tha. arestu ke athenian constitution main un samtamulak sudhaaron ke kai hawaale milte hai jinke aadhaar par loktantric adarsh kii aazamaaish kii ja saki. in sudhaaron kaa makasad tha saamaajik jivan ke vibhinn kshetron main vishmataaon ko ghataana taaki bhu-swaamitv, satta or saamaajik gaurav par kulinon or saamanton kii jakad dhili ho sake.  kanoon ke aadhaar par samanta kaa vyavhaar hi vah kasuti tha jiske aadhaar par loktantr ksaa ja saktaa tha. lekin, pracheen athens main is samtamulak daayre se striyon, daason or videshiyon ko alag bhi rakhaa gaya tha. arestu kii rachana politics main is bahirveshan kaa zikr bhi kiya he or use jaays bhi tehraaya he. unke liye samanta kaa arth tha us varg ke sadasyon kii samanta jise naagarik kaha jaataa tha. ve nyaay ko keval un logon ke liye uplabdh maanate the jo unki samanta ke daayre main aate the. jo usase baahar the, unke liye vishmata kii sthiti hi nyaaypurna thi. arestu kii buniyadi manyata thi ki prakruti ne logon ko shaasha or shasit main baant kar banaaya he. shaasha kii shrenee main hone ke liye vyakti main buddhisangat, vichaaratmak or adhikarpurnataa kii kuubiyaan hona anivaary he. ve yah bhi maanate the ki yahi gun shaasha ko shasit se alag karte hai.
 arestu kii samanta kii dharna kii aalochana karte hue hobbs ne apane granth levaythan main prakrut avasthaa kii sankalpana karke uske tahat har vyakti ko samaan tehraaya. bhale hi koi vyakti shaareerik shakti main yaa koi dimaagi tezi main duusare se kuch behatar ho, par kul mila kar manushyon ke bich aisa koi fark nahin hota jiske aadhaar par ve kisi vishesh laabh kii maang kar saken. hobbs kaa tark tha ki jo jism ke lihaaz se kamazor he, vah taqatvar ko yojana bana kar maar saktaa he or mastishk ke str par anubhav ke zariye har vyakti samaan samaj vivek hasil karne kii kshamta se sampann hota he. isi ke saath manushya main satta hasil karne kii samaan aakanksha bhi hoti he jisase unke bich hode kaa janm hota he or prakritik samanta jokhimagrast ho jaati he. hobbs kii manyata thi ki apni satta ke ek hisse ko raajnneetik praadhikaar ke liye chhod kar hi vyakti ek sabhy or samtamulak jivan guzaar saktaa he. arthath ek nishchit praadhikaar kaa prabhutv hi use puri suraksha kaa aashwaasan de saktaa he. hobbs maanate the ki dharm samet har prakaar ke gair- raajnneetik praadhikaron se mukti ke zariye hi vyakti ko uski prakritik samanta uplabdh  ho sakati he.  ruso bhi apane hisaab se ek prakrut-avasthaa kalpit karte hai. unhone apane duusare discorse main samanta ke bajaay vishmata par vichaar karte hue use prakritik or aprakritik main baanta he.  prakritik vishmata keval shaareerik shakti ke kshetra main hoti he. lekin, vidhi nirmaan or sampatti ke swaamitv ne vishmata ke aprakritik roopon ko janm diya he. darasal, yah vishmata kaa pehla str he jisase garib or amir ke bich kaa fark paidaa hua he. doosraa str dand dene kaa sansthagat adhikaar he jisase shaktishaalee or durbal kii asamanta paidaa hui. vishmata kaa aakiri str vaid satta ko svaichhik satta main badalane se paidaa hua he jisase ghulaam or maalik kii shreniyan paidaa hui hai. sampatti ke swami satta jamaa karke maalik ban jate hai or garib durbal hote hue daasatv main pad jate hai. ruso ke mutabik is vishmata kii bhi ek seemaa he. jab vishmata main vruddhi sambhav nahin rah jaati to nayi krantiyaan yaa to huku¸maton ko nasht kar detii hai yaa unhen satta kii vaid sansthaaon ke nazadik aana padataa he.  
 marks ne apana samanta sambandhi vichaar udaarataavaadi samanta kii aalochana ke rup main viksit kiya. ve maanate the ki poonjeewaadi varg samanta ke vichaar kaa apane hit main istemaal karata he. jis tarah ruso kehete the ki amiron ke jhuthe aashwaasano ke pher main fas kar garib unki satta kaa vaidhikaran karne ke liye taiyaar ho jate hai, usee tarah marks kehete hai ki shaasha varg apni vichaardhaara paidaa karata he taaki aarthik shoshan kii vyavastha jari rakhi ja sake. poonjeewaadi varg ke bheetar ek tarah kaa kaary-vibhaajan hota he. ek hissaa poonji kaa swaamitv grahan karata he or doosraa vichaardhaaratmak auzaaron kaa istemaal karte hue samanta or swadhinata ke vichaaron ke zariye bhram kaa maahaul banaaye rakhata he. marks ke anusaar samantshahi main jo sthaan gaurav or nishtha jaise vichaaron kaa tha, vahi sthaan poonjeewaad main samanta or swadhinata kaa he. in amoort vichaaron kii prabhavakaarita itani adhik he ki kuch samaajawaadee bhi unke changul main fas jate hai. lekin, ye vichaar us samay tak khokhale or tatvaheen hai jab tak unamem samyavaadee drushti kaa samavesh na ho. marks ke anusaar shoshankari varg-sambandhon kii samaapti ke bina sthapit nahin kii ja sakati. iske liye ve pehle samaajawaadee charan kii sankalpana karte hai jo har ek ko uske shram ke mutabik dene par aadhaarit hoga. doosraa charan samyavaadee hoga jisamen har ek se uski kshamta ke anusaar or har ek ko uski kshamta ke anusaar dene kaa aadhaar grahan kiya jayega. 
 america loktantric kranti kii jaanch-padtaal karte hue tokvil samanta kaa adhyayan aadhunik itihaas kii pramukh pravriti ke rup main karte hai. america udhaaharan ke zariye ve samajhnaa chaahate the ki pashchimi samaaj ne samantvaad se loktantr kii taraf kis tarah sankraman kiya he. ve is sawaal kaa jawaab khojate hai ki is prakriya main samanta kii vijay kyon aprihaary he? saamaajik samanta uttarottar kyon viksit hoti chali jaaegi?  tokvil kaa kahana he ki samantshahi kisaan se lekar raja tak ek lambi shrunkhlaa banaati chali jaati he. par loktantr use tod kar shrunkhlaa kii har kadi ko mukt kar detaa he. daastaa or nirbharta kii jakad se nikalne kii ichha samanta ke vichaar main logon kii ruchi badhaati he or is prakaar loktantric jivan kii sambhaavna paidaa hoti he. tokvil ke anusaar loktantron main vyakti samanta ko azaadi ke upar bhi praathamikta dete hue uske jhande ko dridhtaa se thame rakhata he. samanta ke vichaar kii in nishpattiyon ke baad is prashn par gaur karnaa zaruri he ki akhir samanta or samarupata main kya fark he. pariksha main baithne vaale har chaatr ko samaan ank nahin diye ja sakate. parivaar ke aakaar kaa dhyaan na rakhte hue har ek ko samaan ghar abantit nahin kiya ja saktaa. pratibha or kshamta ko darkinar karte hue har vyakti kii aamadani samaan nahin kii ja sakati.  isliye samanta kii upyukt kasuti samarupata ke bajaay kuch or honi chahie. lekin, duusari taraf samarupata kaa mahatva nyaaypurna prakriyaaon ke liye ubharta he. samanta laane kii prakriyaayein tabhi nyaaypurna ho sakati hai jab ve sabhi ke liye samroop hon, jaise avasaron kii samanta, kanoon kii nigaah main sabko samaan samajhnaa, aadi. 
 samanta kii paribhaasha karnaa jaraa kathin he. yah murtt kii apeksha bahut adhik amurtt he. zyaadaatar log ise achetan rup se un bhaavon se jodate hai jo ‘vahi’, ‘ek-jaisaa’, ‘nyyochit’ aadi shabdon se sampreshit hote hai. ech.je. laski kaa kahana he, ‘raajnneeti vigyaan ke puure kshetra main koi bhi vichaar’ samanta se ‘adhik kathin nahin he.’
 ruso prakritik or paaramparik asamantaaon main bhed karte the. prakruti-pradutt asamantaayein paaramparik asamantaayein hai. samaajwaadiyon or marxvaadiyon kaa kahana he ki paaramparik asamantaaon, khaastaur se paaramparik aarthik asamantaaon main itani shakti hoti he ki ve tamaam prakritik asamantaaon ko dhak detii hai. marks kehete hai:
 sarvaadhik prabhaavshaalee sakaaratmak chintak laski ne samanta ke liye nimnlikhit sthitiyon ko aavashyak batayah
 haal main bryan varnan ne samanta kii ek vyapak avadharana prastut karte hue sujhaayaa he ki samanta main nimnlikhit ghatak avadharanaon kaa samavesh hona chahieh
 kanoonee samanta kaa matlab he kanoon ke saamne samanta or sabake liye kanoon kii samaan suraksha. avadharana yah he ki sabhi manushya janm se samaan hote hai, isliye kanoon ke saamne samaan haisiyat ke paatr hai. kanoon andhaa hota he or isliye vah jis vyakti se nibat rahaa he uske saath koi murauvat nahin karegaa. vah budhimaan ho yaa murkh, tejasvi ko yaa budhu, nata ho yaa kaddavar, garib ho yaa amir, uske saath kanoon vaisaa hi vyavhaar karegaa jaisaa auron ke saath karegaa. lekin upwaad bhi hai. udhaaharan ke liye, kisi balak yaa balika ke saath kisi vayask purush yaa stri jaisaa vyavhaar nahin kiya jayega or balak yaa balika ke saath murauvat kiya jayega. 
 raajnneetik swatantraaa kaa matlab buniyadi taur par saarvajaneen matadhikaar or pratinidhik sarkaar he. saarvajaneen matadhikaar kaa matlab yah he ki sabhi vayaskon ko mat dene kaa adhikaar he or ek vyakti kaa ek hi mat hota he. pratinidhik sarkaar kaa arth yah he ki sabhi ko bina kisi bhedbhaav ke chunaav main spardhaa main khadey hone kaa adhikaar he or vah saarvajanik seva ke liye chunaav main khadaa hota he. lekin iskaa matlab yah nahin he ki sabhi ko mat dene ke liye vivash kiya ja saktaa he or prayek ko apni pasand jaahir kerani he yaa yadi kuch logon ko galat prabhaav daalkar matdaan karne se vimukh kar diya jaataa he yaa chaahe jise mat dene ke liye raji kar liya jaataa he to uske sambandh main rajya kuch khaas nahin kar saktaa or agar zyaadaatar log yaa kaaphi badi sankhya main log matdaan nahin karte or is prakaar sarkaar ke pratinidhik swaroop ko kamjor karte hai to raajnneetik samanta kii shuddh udaaravaadi samaj ke anusaar kisi prakaar kii raajnneetik asamanta kaa aarope bhi nahin lagaaya ja saktaa he. 
 maatr takneekee taur yaa sanvaidhanik rup se guarantee kii gai raajnneetik samanta kaa matlab bhi sachhee raajnneetik samanta nahin hoti, kyonki dekha gaya he ki pramukh udaaravaadi loktantron main paise kii takat ek pramukh bhoomika nibhaati he. jin logon, samoohon yaa virgon ke paas yah takat hoti he ve agar iskaa istemaal karne ko tatpar rahete hai to unhen apane raajnneetik hiton ko aage badhaane main isse itani zyada madad milti he ki uski kaat karnaa kathin hota he. is prakaar akele paise kii takat aamtaur par aksar chunaavon ke parinaamon ko niyantrit karne main bahut mahatvapurn bhoomika nibhaati he.
 
 keval ummidavaaron or partiyon dwaara kharch kiya gaya paisa hi nahin balki paise ke sambandh kaa puraa tantra isamen madadgaar hota he. prachaar madhyam aajkal ke udaaravaadi loktantron main or khaas kar is tarah ke jin loktantron main bahut bade madhya varg kaa astitv he unamem bahut badi bhoomika nibhaate hai or yadhyapi in madhyamon ko swatantra mana jaataa he lekin vastav main ve swatantra ho nahin sakate, kyonki ve apane aarthik astitv or phalne-phoolne ke liye mukhya rup se companiyon ke vigyapanon par nirbhar hote hai or unke liye vyavsaay jagat kii raajnneetik samvedansheeltaaon or hiton tathaa companiyon kii kaary-suchi ke prati samvedansheel hona jaruri hota he. jis had tak prachaar madhyam logon ko prabhavit karte hai us had tak ye kaary-suchiyaan un tak sampreshit ho jaati hai, chaahe yah kaam ve kisi sochi-samajhi yojana ke adheen karte hon yaa yon hi, yaa iske peeche unki majaburi ho yaa na ho. is prakaar inkaa antim parinaam raajnneetik samanta ke str kii us samtaltaa ko bhang kar detaa he jo anyathaa vyavahaaratah kaayam rahati.
 upar kahi gai baton ke alaava bharat jaise loktantr main shaktishaalee kaaryakari naukarshahiyaan or nyaayik sevaaon ke sadsy hote hai, jinhen raajnneetigyon kii tarah janata nahin chunati or agar log unase tang aa chuke hai to unka koi chunaav nahin hota ki ve unhen nikaal baahar karen. apni shaikshik tathaa paariwarik prishthbhumi ke kaaran in samoohon ke sadsy aksar upree aarthik tabakon or virgon se aate hai or niti-nirdhaaran ko anwarat or prabal rup se prabhavit karte rahete hai. jaahir he ki ye samooh anyon kii apeksha adhik raajnneetik samanta kaa upbhog karte hai. udhaaharan ke liye, jab ucchtam nyaayalay kaa koi nyaayadhish sarkaar ke kisi nitigat vidhaan par roak laga detaa he or use gaiyr-kanoonee ghoshit kar detaa he haalanki us vidhaan kii rachana swatantra or saaf-suthere chunaav main nirvaachit pratinidhiyon ne, chaahe ve jitne ashikshit yaa shaikshit drushti se yogyatahin hon, kii he. vah nyaayadhish kanoonee taur par to nahin lekin vishuddh raajnneetik drushtikon he spashtatah apane anya sah-nagarikon kii apeksha adhik shreshth samanta kii sthiti kaa upbhog kar rahaa hota he. 
 aarthik or saamaajik samanta kii abhidharana kaa arth alag-alag logon ke liye alag-alag he. aarthik samanta se praarambhik udaarvaadiyon kaa taatpary keval yah tha ki har vyakti ko, uski paariwarik yaa aarthik sthiti chaahe jo ho, apana dhandha or pesha chunane kaa adhikaar he or prayek vyakti ko anubandh karne kii swatantraaa he, taaki jahaan tak anubandhatmak dayitvon kaa sambandh he, desh ke har vyakti ke saath samaan vyavhaar ho sake. dhire-dhire sthiti is abhidharana kii disha main badalane lagi ki prayek ko purna maanav praani ke rup main jeene kaa samaan avasar praapt ho. 
 dhire-dhire yah samajha or sweekaar kiya jane laga ki samanta kaa matlab yah hona chahie ki samaaj main koi bhi itnaa garib na ho ki uske paas buniyadi aavashyaktaaon kii purti ke saadhan na hon or maansik tathaa shaareerik vikaas ke liye use praathmik avasar sulabh na hon. ruso ke shabdon main kahen to ‘samanta se hamaara matlab yah nahin hona chahie prayek vyakti ko bilkul barabari kii satta or dhan praapt hona chahie, balki uskaa matlab yah hona chahie ki koi bhi naagarik itnaa dhanwaan na ho ki vah dusron ko kharid le or kisi bhi naagarik ko itnaa nirdhan na hona chahie ki vah bikne ke liye majaboor ho jaae.’
 ech. je. laski ne aarthik samanta kii sakaaratmak udaaravaadi abhidharana ko parishkrut rup pradaan kiya or samanta kaa arth jinke bina jivan nirarthak he un sabhi chizon kii uplabdhta karaayi. unhone kaha ki buniyadi aavashyaktaa kii vastuen to pariman or kism ke kisi bhed ke bina sabhi ke liye sulabh honi chahie. sabhi manushyon ko aavashyak bhojan or awaas sulabh hona chahie. unhone buniyadi aavashyaktaaon kii purti ko avasar kii samanta kii purv-shart mana or us aarthik samanta ke liye aarthik asamanta kii ati ko kam karne kii himaayat kii 
 samanta-sambandhi marxvaadi drushti samanta ko, visheshtah aarthik samanta ko, sampatti or varg -shoshan se jod kar dekhati he. sach to yah he ki ruso or kence jaise gaiyr-marxvaadi udaaravaadi chintakon ne bhi samanta or sampatti ke bich ke sambandh kaa nirdesh kiya he. udhaaharan ke liye, kence kehete hai: ‘khanaabadosh or akhetak kabeelon jaise jin samaajon ke liye nijee sampatti kaa koi upyog nahin he unke liye samtawadi hona aasaan he lekin jo samaaj vyaktiyon ko nijee sampatti kaa sangrah karne kii suvidha dete hai unke liye yah aasaan nahin hota.’ marxvaadi vishleshan main samanta keval virgon yaa varg-vibhajit samaaj ko mitaa kar hi praapt kii ja sakati he or uski purna prapti nijee sampatti ke unmoolan se hi sambhav he. marxvaadi vichaar aisa samaaj sthapit karne kaa he jisamen koi nijee sampatti yaa aarthik varg nahin honge or prayek ko ‘yogyatanusaar kaam or aavashyaktaanusaar daam’ ke siddhant ke mutabik jo dena he so diya jayega. vitaran kaa kaam rajya kaa he. lenin or anya marxvaadi is sakaaratmak udaaravaadi abhidharana par prahaar karte hai ki rajya ke hastkshep se aarthik asamantaayein mitaai ja sakati hai or jivan ke liye buniyadi aavashyaktaaon kii vastuon kii sulabhta sabake liye sunishchit kii ja sakati he, kyonki unka maananaa he ki yadi nijee sampatti kaa unmoolan nahin kiya jaataa he to upree virgon kii paise kii takat ke kaaran shoshan or asamantaayein aahiste se phir laut aayengi.
 saamaajik samanta kaa matlab he rang, ling, jati, langik pravriti aadi ke aadhaar par bhed -bhav kii anupasthiti, samanta ke kanoonee, raajnneetik or aarthik pahaluon se bhinn, varshon se yah mahasoos kiya jaataa rahaa he ki baaki ke jo bhed-bhav kuch samaajon main hajaaron saal se vidyaman rahe hai unhen raajnneetik or kanoonee adhikaron aarthik vikaas or aarthik asamantaaon ke unmoolan kii teevr pragati ke bal par bhi kamjor karnaa kathin he. striyon ko england main 1920 vaale dashak main jaakar matadhikaar praapt hua. dakshin africa or sanyukt rajya america ke kuch hisson main chand dashak pehle tak kaalon ko apane hi desh main bahut saare kshetron se alag rakhaa jaataa tha. kai deshon main mehtaron ko samaaj se dur pruthakkrut gande sthanon main rahane ko majaboor hona padataa he, jiskaa kaaran na raajnneetik hota he or na aarthik balki hota he saamaajik maansikta. aaj bhi bharat main aise gaanv hai jahaan nichali jatiyon ke logon ke saath upree jati ke log jaanwaron jaisaa vyavhaar karte hai or yadi unamem se koi apni sujh-boojh se dhanwaan yaa shaktishaalee ban jaataa he to bhi uske saath uski jati ke anya logon se bhinn vyavhaar nahin kiya jaataa he. 
 udhar nav-udaaravaadi chintan - khaastaur se milton fraidmen or epa.e. hek dwaara pratipaadit nav-udaaravaadi chintan - samanta ke sambandh main bilkul alag raag alaapta he. vah maanata he ki samanta or swatantraaa multah ek-duusare ke viruddh hai or isliye swatantraaa ke haq main asamanta ko sahan karnaa chahie or aaj duniya bhar main niti-nirdhaaran main - khaastaur se antarrashtriya mudra kosh or vishwa bank ke niti-nirdhaaran main is vichaar kaa jabardast bolbalaa he.
 nav-udaaravaadi yah bhi maanate hai ki asamanta ko sahan karnaa antat sampurna arthvyavastha ke liye adhiktam laabhadaayak siddh hoga, kyonki uske falswaroop nijee aarthik gatividhiyon kii abhivruddhi hogi.) is chintan kii mukhya visheshtaayen nimnlikhit hai:
