 arthur miller america ke pramukh naatakkaar or lekhak the. dwitiya vishwa yuddh ke baad saamaajik vishyon par naatak likhane vaale miller ne bahucharchit 'da american dream' yani 'sapanom ke america' kii kai kaamiyaan amareeki janata or vishwa ke saamne rakhin. isi kaaran unki aalochana bhi hui lekin uski parvaah kiye bina unhone apane naatakon main aadhunik samaaj par apana nazariyaa rakhaa. 1949 main apane naatak ek celsman kii maut kaa manchan hua to ve raaton-raat hi lokapriy ho gaye. yah ek aam vyakti vili lomain kii kahani thi, jiskaa america ke poonjeewaad main puraa vishwaas he or jo vyavsaayik safalataa ke liye kaam karte hue, baari dabaavon se ghira hua, dam tod detaa he. isi naatak ke liye unhen 1949 main pulitzer puraskaar bhi mila. miller kii ye yogyata thi ki ve bilkul nijee yaa vyaktigat kahaniyon ko bhi vyapak saamaajik swaroop pradaan kar dete the.
 unka janm neuyork main ek kapadaa mil ke maalik ke ghar main hua. 1929 main america ke aarthik sankat or share bazaar main baari giravat ke samay main unke pita kaa kaarobaar thapp ho gaya. unhone chote-mote kaam karte hue college kii padhai kii or patrakarita padhi. unka pehla naatak - 'ol maae sans' america ke dwitiya vishwa yuddh main bhaag lene se ek amareeki parivaar par aadhaarit he. is naatak ke kaaran unki kadi aalochana hui or un par deshbhakti ke abhaav kaa aarope bhi laga. lekin unka yahi kahana tha ki ve to keval sach bayaan kar rahe the. jab america main communist samarthakon ke kilaaf maikkaarthi daur main abhiyaan chalaaya gaya to apane udaaravaadi vichaaron ke kaaran ve phir vivaadon main ghir gaye. ek sansadeey samiti ke saamne unhone apane un doston or sahyogiyon ke naam bataane se inkaar kar diya jo communist rahe the. unka kahana tha, "main nahin maanata ki america main apane vyavsaay kaa paalan karte hue kisi vyakti ko mumbir banane kii zarurat he." baad main unhone is vishay se sambandhit ek naatak bhi likhaa jiskaa naam tha - new england ke 'da crucible' jisamen aise samuhik rosh or abhiyaan ko rekhaankit kiya gaya tha. unka vivaah 1956 main prasiddh abhinetri merlin manaro se hua lekin paanch saal baad hi talaaq bhi ho gaya. america main baad main unke kaam main dilchaspee ghati lekin britain main unke kaam ko hameshaa saraahaa gaya or 1995 main bhi unke 'broken glass' ko pratishthit oleviyar award mila. unka kaam duniya bhar main itnaa saraahaa gaya ki mana jaataa he ki puure vishwa main har rose kahin na kahin unke kisi na kisi naatak kaa manchan ho rahaa hota he. ve america kaa rashtri pustak puraskaar vijeta bhi rahe.
