 bharat main bahane vaali ganga or saraswati nadiyaan vastav main swarg kii deviyaan hai jo aapasi vivaad ke baad ek-duusare ko die gaye shaap ke kaaran vartmaan sthiti ko praapt hui hai.
 puranic katha ke anusaar bhagwaan vishnu kii teen patniyaan- lakshmi, ganga or saraswati thim. ek baar vishnuji ne ganga ke prati vishesh anuraag or lagaav dikhaaya jiske falswaroop saraswati ke man main irshyaa bhav utpann ho gaya. saraswati teenon patniyon ke prati samaan anurakti rakhane ke aryochit siddhant kii upeksha karke ganga ke prati aasakti dikhaane ke liye apane pati vishnuji ko khari-khoti baaten sunaane lageen. saraswati ne ganga ko bhi aade haathon lekar durvachan kahe.
 vishnuji patniyon ke is kalah ko dekhakar prasaad se baahar chale gaye. bina kuch kahe is tarah pati ke baahar chale jane se to saraswati kaa krodh or bhi bhadak uthaa. unhone ganga ke kesh pakade or maarane ko lapkin. lakshmi ne bich main aakar donon ko shant karne kaa prayaas kiya. is par saraswati ne lakshmi ko bhi ganga kii sahayika maanate hue unka apmaan kiya or unhen bich main aane ke kaaran vriksh ho jane kaa shaap de diya.
 idhar ganga apane kaaran nirparaadh lakshmi ko dandit hote dekhakar atyadhik kshubdh ho uthin or unhone saraswati ko bhootal par nadi ho jane kaa shaap diya. saraswati bhi peeche nahin raheen. unhone bhi ganga ko mritak kii asthiyaan dhone vaali nadi banakar prithvi tal par bahane kaa shaap de diya.
 jab vishnuji apane parshadon sahit laute to unhen apni patniyon ke paraspar kalah or shaap aadi kaa puraa pataa laga. vishnuji ne lakshmi kii shant vritti, sahansheeltaa or udaartaa ko dekhakar keval use hi patni rup main apane paas rakhana uchit samajha. vishnuji ne ganga or saraswati ko tyaag dene kaa nishchay kar liya.
 viyog kii avashyambhavi sthiti se vyathit hokar donon hi kaatar swaron main shaapon se sheeghra nipatane kaa upaay poochne lageen. vishnu ne unhen bataaya ki ganga to nadi rup main swarg, bhuulok or pataal lok main tripathga hokar bahengi. unka sthaan shiv jataaon main bhi hoga. ansh rup main hi ve swarg main mere sanidhya main rahengi. saraswati pradhan rup se prithvi tal par rahengi or ansh rup main mere paas. lakshmi 'tulsi' vriksh banakar mere shaligram swaroop se vivaah karke samgr or sthaayee rup se meraa patnitv grahan karengi. donon deviyaan shapanusaar nadi rup main prithvi par ain.
 prithvi par sroton main jo sar dikhaai detaa he, us sar kaa swami saraswan kehalaata he or saraswan kii patni hone se saraswati saraswati kahalaain. saraswati nadi tirtharoopa hai. ve paapanaash ke liye jalati agni ke samaan hai.
 ganga or saraswati kaa vivadayahi ganga or saraswati shaap ke kaaran bhuulok main nadi banakar bahati hai. radha-krishna ke shariron se utpann unke swaroopon kaa darshan karaane vaali ganga atyant pavitra, sarv siddhidatri tathaa tirtharoopa nadi hai.
 kalyug main ganga kaa bhavishyapuranon main kaha gaya he ki saraswati ke shaap se bharatvarsh main ain ganga shaap kii avadhi puri ho jane par yani kaliyug kii samaapti par pun: bhagwaan srihari kii ajna se baikuntha chali jaayengi.
