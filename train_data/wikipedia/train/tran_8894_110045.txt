 dublin ireland kii rajdhani, sabase bada shahar tathaa mukhya bandargah he.
 yah ireland ganatantr kaa, desh ke purvi samudri kinare, lifi nadi ke muhane par sthit, sabase bada tathaa mukhya nagar he. yahan par 800 i0 main viking logon ne ek nagar basaaya jo baad main dublin naam se prasiddh hua. lifi nadi kaa pani kaale rang kaa he jisaki chhap is nagar ke namakaran par padi he. galic bhashaa main 'dublin' kaa arth 'kaala pani' hota he.
 norman sainikon ne is nagar ko england se 1170 i0 main jeet liya tathaa ise ireland kaa mukhya nagar ghoshit kiya. is nagar kaa nirantar vikaas evam vistaar 17veen shatabdi main teevr gati ke saath hua jab yahan par chaudee-chaudee sadakon vishaal mehalon tathaa udyanon kaa nirmaan hua. yudhon ke kaaran yah nagar duusare deshon ko baraabar hastantarit hota rahaa. irish logon kaa antim swatantraaa sangram 1921 i0 main hua jiske pashchaat yah england ke shashan se alag hokar ganatantr ho gaya. 
 yahan par anek aitihaasik bhawan hai. dublin kila ek samay vysarai logon kaa nivasasthaan tha, linster house 1700 i0 main bana. yahan ke bade chauraahey, udyaan tathaa lambii chaudee sadaken prasiddh hai. yahan kaa phonex park 1760 acre bhoomi par failaa vishwa ke bade parkon main se ek he. yahan par do vishvavidhyalay hai - rashtriya vishvavidhyalay kii sthapana 1908 i0 main tathaa dublin vishvavidhyalay kii sthapana 1951 i0 main trinity college ke rup main hui. england kii maharani elizabeth pratham dwaara iskaa shilanyas hua.
