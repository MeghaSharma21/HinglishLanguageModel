 beati bangan jise beati coton ke rup main nirmit kiya gaya he, ek anuvaanshik sanshodhit fasal he. beati ko basilas thurinjinisus naamak ek mrudaa jeevanu se praapt kiya jaataa he. beati bangan or beati kapaas donon main is vidhi kaa prayog hota he. anuvaanshik sanshodhit fasal yani aisi fasalein jinke gunasutra main kuch maamuli se parivartan kar ke unke aakaar-prakaar or gunvattta main manavaanchit swaroop praapt kiya ja saktaa he. yah gunvattta parivartan fasal main keetanunashkon se ladane kii kshamta yaa paushtikta main kii vruddhi rup main bhi ho sakati he. isi vaigyanik yaa aprakritik parivartan ko anuvaanshik sanshodhit fasal kaha jaataa he. kai fasalon main anuvaanshik parivartan kiya gaya he. makai, jisase bana cornflex praat: naashte main prayog kiya jaataa he, bhi is prakaar kaa hi ek sanshodhit khaadya he. 
 anuvaanshik sanshodhit fasalvidhi main gunasutra yaa diene main upasthit jeens main parivartan kiya jaataa he. vaigyanikon ko ab yah gyaat he ki prakritik taur par vibhinn jeens ko alag-alag kaary bante hai, jaise, kuch jeens protein nirmaan karte hai to kuch rasinic prakriya kii dekh-rekh karte hai. maanav sharir main bhi yahi prakriya chalati he. beati bacteria main ek jin hota he jo kuch khaas kism ke larva ke viruddh kaary karata he. yah larva kapaas yaa bangan kii fasal ke liye hanikaarak hote hai. larva virdohi is koshika ko kapaas yaa bangan ke paudhe ke diene main kritrim rup se nishechit kiya jaataa he. is koshika ke jeens main kitnashak code nihit hota he. keetanu jab is jeens se bani fasalon ko khaanaa shuru karte hai, to ve sheeghra hi mar jate hai. in jeens se nirmit paudhon par kitnashak maarane vaale chhidkaav kaa bhi vipareet prabhaav nahin hota he. isi prakaar anya kai fasalon ko or behatar banaae jane par bhi kaary pragati par he.
 yadi jiem takneekee subjiyon or anya krishi utpaadon kii behatari ke liye istemaal main laai jaati he to sawaal uthta he ki in fasalon kaa virodh kyon ho rahaa he? darasal shuru se sabhi jiem fasalon kaa virodh hota aayaa he. jiem fasalon ke paksh or vipaksh main kai tark die gaye hai. kai shodh kehete hai ki fasalon main aa pahunchane vaala balwarm jeevanu raksha ke liye chode gaye jin kaa tod hasil kar rahaa he. anya shodhon main pataa chalaa he ki paudhon par kai or jeevanu bhi hamalaa karte hai. kai logon kaa kahana he ki jiem fasalon kii paidaavaar aam fasalon se adhik he, to kai anya iske vipareet aankade pesh karte hai.
 bharat main isse purv jiem rice jaisi fasalon par prayog ho chuke hai jisamen protein kii adhik maatr maujuud rahati he. isse purv desh main fasalon ke hibridigeshan bhartiya parivesh ke lihaaj se sahi sabit nahin hue the. jis kaaran maharashtra, andhrapradesh or kai anya hisson main fasalon ko nuksaan pahunchaa tha or kisaanon dwaara karj ke boj ke kaaran aatmahatyaayein karne kaa ek bada kaaran yah bhi rahaa he.
 jiem fasalon se jude utpaadan sambandhi vishay bhi hai. saath hi isse jude swasthya or paryaavaran mudde bhi hai jin par vivaad jari hai. jiem fasalon kii lagaataar jaanch jari he taaki isse judi allergy aadi kaa pataa chal sake. abhi tak kuch hi maamalon main jin transfar samasya kaa pataa chal sakaa he. paryaavaran purodhaon kaa dar he ki nishechit jin apane kaary se itar karrwai kar saktaa he jis kaaran anya paudhon ko bhi nuksaan pahunchane kaa khatra bana hua he. kuch shodhon main aisa hota hua paaya bhi gaya he, lekin iske maanav or paudhon ke swasthya par padane vaale doorgaami asar ke bare main abhi tak baqayada tareeke se vimarsh saamne nahin aayaa he or isi kaaran paryaavaran visheshgyon kii ore se sawaal abhi tak kaayam he.
 paaramparik fasal utpaadan se itar jin badlaav se fasalon ko na keval hanikaarak kitnashkon se jujhane kii kshamta praapt hoti he, balki unamem sookhaa jhelane or behatar poshakta dene ke gun bhi aate hai. jiem fasalein jald ugti hai or unki keemat kam hoti he. aichhik badlaav kuch hi fasalein ugaakar praapt kiye ja sakate hai. fasal ke swaad aadi main behatari ke saath gunakari tatwon main behatari se chunane kii kshamta praapt hoti he or fasal main anaichhik va vyarth tatwon kii punrariti nahin hoti.
 visheshgyon ke anusaar in kshamtaaon se krishi utpaadan main kam se kam shram se badhotaree kii ja sakati he. kitnashkon kaa kam istemaal hota he. fasalon ko vipareet vaataavaran main bhi ugaaya ja saktaa he. kai deshon main vibhinn kism kii jiem fasalein ugaai ja chuki hai.
 swasthya kii drushti se dekhen to abhi tak iskaa koi pukhta pramaan maujuud nahin he ki jiem fasalon se sehat ko sidhe taur par koi nuksaan pahunchataa ho. haalanki, is baat kii koi guarantee bhi nahin he. jiem fasalon se anjaane main allergy, antibytic virodh, poshan kii kami or vishaaktata ho sakati he. iske baavjood visheshgyon kaa kahana he ki harek bhukhe pet tak bhojan pahunchane ke liye hamen apni paaramparik bhojan style ko hi aadhaar bananaa hoga.
 san 2002 main desh main 55 hajaar kisaanon ne desh ke chaar madhya or dakshini rajyon main kapaas fasal ugaai thi. fasal ropane ke chaar maah baad kapaas ke upar ugane vaali rui ne badhanaa band kar diya tha. iske baad pattiyaan girane lageen. balwarm bhi fasalon ko nuksaan pahunchane laga tha. akele andhra pradesh main hi kapaas kii 79 pratishat fasal ko nuksaan pahunchaa tha.
 madhya pradesh main samoochee kapaas fasal barbaad ho gai thi. maharashtra main bhi tees hajaar hectare main ugaai gai fasal barbaad ho gai thi. natijatan, 200 se adhik kisaanon ne aatmahatyaayein kii or karodon rupye kaa nuksaan hua. baad main nattejey saamne aae ki keet ke kaaran fasal ko nuksaan pahunchaa tha or yah fasal paaramparik or beati donon thim.
 darasal, pehali baar 1996 main pehali baar jiem beej bharat main pesh kiye gaye the. usase purv kareeb 25 deshon main unka istemaal kiya ja chukaa tha. ab desh main das anya jiem fasalon ke utpaadan kii taiyaari ho chuki he. haalanki inke bazaar main aane kaa maarg tabhi tay ho sakegaa jabaki beati bangan ko vyavsaayik taur par safalataa milegi. anya fasalon main chaaval, aalu, tamaato, makka, moongfalee, gobhi jaisi subjiyan hai.
 vaise kul 56 jiem fasalon ke utpaadan kii taiyaari he jinamein se 41 khadyann se judi hai. haalanki, beati coton vyavsaayik taur par jari kiya ja chukaa he or ise safalataa mili he. lekin anya jo fasalein jin par abhi prayogshaala main shodh chal rahe hai vah hai gehun, basmati chaaval, seb, kelaa, papeeta, pyaaj, tarbooz, mirch, coffee or soyabean. kai gaiyr khadyann fasalon par bhi shodh jari hai.
 jiem fasalon se jude tamaam virodhon ko dekhte hue haal main sarkaar ne biotechnology regulatory athurity bill par teji se kaary karne kaa nirnay liya he. bharat main beati khadyann par uthi bahes ko lekar paryaavaran mantralay ne nirnay liya he ki vah philhal beati bangan kii kheti ko roke rakhegi. bill main jan swasthya se jude is sambandh main ek teen sadasyeey swytt biotechnology regulatory athurity kii sifarish kii gai he. iske atirikt yah athurity jiem rice or jiem tamaato aadi ke prayogon or utpaadan sambandhi pareekshanon par bhi najar rakhegi. yani is athurity ke paas jiem fasalon ke vyavsaay se jude sabhi udhyamiyon ko apane paas bulaane kaa or samooche jiem vyavsaay kshetra par najar rakhane kaa visheshadhikaar hoga.
 is swytt ikai kii teen shakhaaen hogi. pehali, krishi, van or matsya udyog par najar rakhegi, duusari, jan swasthya or vaiteronari muddon par or teesri audyogic or paryaavaran vishyon par najar rakhegi. athurity ke paas jaev-praudyogiki main istemaal kiye jane vaale sabhi organism ke aayaat par najar rakhane or shodh manjuuri dene sambandhi ikai bhi hogi. sarkaar ne sifarish rakhi he ki yadi koi gaiyr kanoonee pareekshan kiya jaataa he to usamen kam se kam paanch varsh kii kaid or baari jurmaana bhi lagaaya ja saktaa he. is maamle main dobaaraa aparaadh karne waalon ko or bhi kadi sajaa di jaaegi. chunki jaev-praudyogiki jan swasthya se judaa mudda he. bill main athurity ke kisi nirnay ke khilaaf shikaayat kii sunwaayee karne sambandhi tribunel sthapit karne kii bhi sifarish kii gai he.
 yani kahana na hoga ki yadi yah bill sheeghra sansad ke jariye nae kanoon ke taur par saamne aata he to uske tahat desh main biotech utpaadon par shodh, utpaadan or unase jude vyapaar par nae sire se niamak lagu honge.
 san 1996 main pehali jiem fasal ke commercial istemaal ke baad se ab tak duniya kii aath pratishat krishi yogya bhoomi par jiem fasalon kii kheti chal rahi he. aamtaur par kisaanon ko apni pichhali fasal ke kuch hisse ko bachaakar rakhana padataa he taaki agali fasal ropi ja sake. lekin jiem fasalon ke liye vishesh beej chahie hote hai. yah beej mahange hote hai or aam kisaan kii pahunch se dur bhi. inke pun: istemaal ke liye roylty deni hoti he or kisaan apane khet kii pichhali fasal ke beej ko dobaaraa istemaal nahin kar sakate. or saath hi yah bhi tark diya jaataa he ki behatar fasal or kitnashkon ke kam istemaal ke kaaran kisaan adhik puunji bachaa lete hai, isliye unhen agali fasal ke liye bijon kaa bhugtan karnaa chahie. yahi kaaran he ki sarkaar ne bhi jor dekar jiem fasal sambandhi kade niamak lagu karne kii baat kahi he.
 duniya ke kai deshon main jiem fasalein istemaal main laai jaati hai. inamen uttar or dakshin america ke adhikansh desh shaamil hai jahaan soyabean, makka, rai or chukundar aadi kii jiem fasalein ugaai or istemaal main laai jaati hai. sanyukt rajya america main puri duniya kii aadhi se adhik jiem fasalein istemaal kii jaati hai. iske vipareet europe ke keval saat deshon main hi abhi tak jiem fasalon ke istemaal ko kanoonee manyata pradaan kii gai he. asia main bhi bharat or china samet keval teen deshon main hi jiem fasalon ko istemaal main laae jane kii shuruyaat hui he, lekin iske liye kade niamak hai. africa main bhi keval teen desh hi hai jinhone jiem fasalon ke istemaal kii ijaajat abhi tak di he.
