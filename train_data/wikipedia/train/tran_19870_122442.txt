 udaan 2010 ki, vikramaditya motvani dwaara nirdeshit va sanjay singh, anuraag kashyap or roni scruwala dwaara nirmit ek hindi film he. yah anuraag kashyap ke vaastavik jivan par aadhaarit he. film ko aadhikarik taur par sanyukt raashtra ke kuch sambandh shrenee me 2010 kaan film samaaroh main pratispardhaa karne ke liye chunaa gaya tha. film box aphis par turant safal nahin hui, lekin antat ek clasik panth ke rup main maani gai.
 
 17 varshiya rohan apane teen dosto vikram, binoy or manindar ke saath ek balig film dekhte hue apane warden dwaara pakade jate hai. | un chaaro ko pratishthit bishap katan skool shimla se nikaal diya jaataa he. rohan ko na chaahate hue bhi apane ghar jamshedpur lautnaa padataa he. vahaan use krodhi pita ke saath rahanaa padataa he. ve use zindagi apni tarah jeene ko kahte hai. har subah use na chahte hue bhi puure shahar kii saiyr kerani padati he, taiyaar hokar apane pita ke kaarkaane me kaam karnaa padataa he tathaa shaam ko abhiyantriki kii padhai ke liye kalege janaa padataa he. yah sab karne ke baad bhi use apane pita se shaareerik shoshan or nirantar apmaan hi miltaa he. rohan lekhak bananaa chahta he parantu uske pita ko uske sapano se koi matlab nahi he. maan baap ke pyaar se marhoom rohan baahar uski talash karne lagata he. ek din rohan ghar se baahar apane pita kii gaadi lekar ek baar me chalaa jaataa he. vahaan uski mulaakaat apane kalege ke kuch senior se hoti he jo uske dost ban jate hai. ve saath me daaru or cigarette pite hai. in sabhi chizo me mazaa paakar yah rohan kii niyamit aadat ban jaati he | isi bich apane lekhak banane ke sapane ko puraa karne ke liye rohan jaan boojhkar pariksha me fail ho jaataa he | usee bich uske sautele chote bhai arjuna kii tabiyat kharaab ho jaati he or uske pita ko skool jane ke liye kaha jaataa he | arjuna ke skool jane ke kaaran unke pita ek mahtvapun anubandh kho baithte hai. rohan ne ghar pahunchakar dekha kii uske pita arjuna ko behoshee kii haalat me aspataal lekar ja rahe hai. uljhe maamlo ke dar se rohan apane pita ko jhooth bolaa ki usne pariksha uteern kar lee. uske pita rohan ko aspataal me arjuna kii dekhbhaal ke liye chhodkar vyapaar yatra ke liye kolkata chale gaye. aspataal me 6 varshiya arjuna ke saath samay bitaate hue rohan ko pataa chalaa ki uski yah haalat pita ke anubandh khone ke gusse main belt se kii gai pitayee ke kaaran hui he. waapas lautne par pita ko rohan kii pariksha me asafalataa ke bare me pataa chal gaya. ve faisla karte he ki rohan ko puraa din kaarkaane me kaam karnaa padegaa or arjuna ko boding skool me daakhil kara denge tathaa apni ek or shaadi kar lenge. vah rohan dwaara likhi gai kavitaao kii diary bhi jala dete hai. kuch din baad uske pita apni hone vaali patni tathaa sauteli beti se rohan kaa parichay karaate hai. isi bich rohan mumbai me apane dosto se phone par baat karata he to use pataa chalata he ki ve sabhi khush hai. | vah apane jivan ke bare me kuch bhi kehane me asamarth mahasoos karte hue phone kaat detaa he. apane pita kii gaadi ko nasht karne ke jurm me rohan kuch din jail me rahata he | jab vah waapas aata he to kamare me apni hone vaali maan va unke rishtedaar ko paata he. vah ghar chhodkar munbai jane ke liye taiyaari karata he tathaa arjuna ko uske aane vaale kal ke liye shubhakamanaayen dekar chal detaa he. uske pita jab use rokane kii koshish karte hai to vah unhe markar bhaag jaataa he. us raat vah apane chachaa ke ghar rahaa jo use aane vaali jindagi ke liye shubhakamanaayen dete hai. agle din rohan apane ghar kii taraf se stesan ke liye ravaanaa hua to ghar ke baahar arjuna ko dekhakar uske paas chalaa gaya. pita dwaara use boding skool bhejne ke liye texi lene jane kii baat sunakar vah use apane saath chalane ke liye manaa letaa he. vah pita ke liye ek chetavanee bharaa patr chhodkar chalaa jaataa he ki ve unhe dhughane kii koshish na karen. dono bhai sabhi musibato se mukt hokar nai zindagi ke liye ek nai azaad udaan bharne chal padate hai. 
