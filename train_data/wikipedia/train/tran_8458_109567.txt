 kumbh parv hindu dharm kaa ek mahatvapurn parv he, jisamen karodon shraddhalu kumbh parv sthal haridwar, prayag, ujjain or nasik main snaan karte hai. inamen se prayek sthaan par prati barahawein varsh or prayag main do kumbh parvon ke bich chah varsh ke antaraal main ardhakumbh bhi hota he. 2013 kaa kumbh prayag main hua tha. 2019 main prayag main ardhakumbh meley kaa aayojan hoga.
 khagol gananaaon ke anusaar yah mela makar sankranti ke din prarambh hota he, jab surya or chandramaa, vrishchik raashi main or brihaspati, mesh raashi main pravesh karte hai. makar sankranti ke hone vaale is yoga ko "kumbh snaan-yoga" kehete hai or is din ko vishesh mangalik mana jaataa he, kyonki aisa mana jaataa he ki is din prithvi se ucch lokon ke dwaar is din khulte hai or is prakaar is din snaan karne se aatma ko ucch lokon kii prapti sahajata se ho jaati he. yahan snaan karnaa saakshaat swarg darshan mana jaataa he.
 ‘ardh’ shabd kaa arth hota he aadha or isi kaaran baarah varshon ke antaraal main yojit hone vaale purna kumbh ke bich arthath purna kumbh ke chha: varsh baad ardh kumbh yojit hota he. haridwar main pichhlaa kumbh 1998 main hua tha.
 haridwar main 26 janvari se 14 may 2004 tak chalaa tha ardh kumbh mela, uttaranchal rajya ke gathan ke pashchaat aisa pratham avasar tha. is dauraan 14 april 2004 pavitra snaan ke liye sabase shubh diwas mana gaya.
 puranic vishwaas jo kuch bhi ho, jyotishiyon ke anusaar kumbh kaa asaadhaaran mahatv brihaspati ke kumbh raashi main pravesh tathaa surya ke mesh raashi main pravesh ke saath judaa he. grahon kii sthiti haridwar se bahati ganga ke kinare par sthit har kii paudi sthaan par ganga jal ko aushadhikrut karti he tathaa un dinon yah amritamay ho jaati he. yahi kaaran he ki apni antaratma kii shuddhi hetu pavitra snaan karne lakhon shraddhalu yahan aate hai. aadhyatmik drushti se ardh kumbh ke kaal main grahon kii sthiti ekaagratha tathaa dhyaan sadhana ke liye utkrisht hoti he. haalaanki sabhi hindu tyohaar samaan shraddha or bhakthi ke saath manaae jate he, par yahan ardh kumbh tathaa kumbh meley ke liye aane vaale paryatakon kii sankhya sabase adhik hoti he.
 kumbh parv ke aayojan ko lekar do-teen puranic kathaayen prachlit hai jinamein se sarvaadhik maanya katha dev-daanvon dwaara samudr manthan se praapt amrit kumbh se amrit boonden girane ko lekar he. is katha ke anusaar maharishi durvasa ke shaap ke kaaran jab indra or anya devtaa kamjor ho gaye to daityon ne devataaon par akraman kar unhen parrast kar diya. tab sab devtaa milakar bhagwaan vishnu ke paas gaye or unhe sara vrutant sunaaya. tab bhagwaan vishnu ne unhe daityon ke saath milakar kshirsagar kaa manthan karke amrit nikaalane kii salaah di. bhagwaan vishnu ke aisa kehane par sampurna devtaa daityon ke saath sandhi karke amrit nikaalane ke ytn main lag gaye. amrit kumbh ke nikalate hi devataaon ke ishaare se indraputra 'jayant' amrit-kalash ko lekar akaash main ud gaya. uske baad daityaguru shukracharya ke aadeshaanusaar daityon ne amrit ko waapas lene ke liye jayant kaa peechha kiya or ghor parishram ke baad unhone bich raste main hi jayant ko pakadaa. tatpashchaat amrit kalash par adhikaar jamaane ke liye dev-daanvon main baarah din tak aviraam yuddh hota rahaa.
 is paraspar markat ke dauraan prithvi ke chaar sthanon par kalash se amrit boonden giri thim. us samay chandramaa ne ghat se prasravan hone se, surya ne ghat footne se, guru ne daityon ke apharan se evam shani ne devendra ke bhay se ghat kii raksha kii. kalah shant karne ke liye bhagwaan ne mohini rup dhaaran kar yathadhikaar sabko amrit baantkar pilaa diya. is prakaar dev-daanav yuddh kaa ant kiya gaya.
 amrit prapti ke liye dev-daanvon main paraspar baarah din tak nirantar yuddh hua tha. devataaon ke baarah din manushyon ke baarah varsh ke tulya hote hai. atev kumbh bhi baarah hote hai. unamem se chaar kumbh prithvi par hote hai or shesh aath kumbh devloak main hote hai, jinhen devgan hi praapt kar sakate hai, manushyon kii vahaan pahunch nahin he.
 jis samay main chandradikon ne kalash kii raksha kii thi, us samay kii vartmaan raashiyon par raksha karne vaale chandra-suryaadik grah jab aate hai, us samay kumbh kaa yoga hota he arthath jis varsh, jis raashi par surya, chandramaa or brihaspati kaa sanyog hota he, usee varsh, usee raashi ke yoga main, jahaan-jahaan amrit buund giri thi, vahaan-vahaan kumbh parv hota he.
 mahakumbh 2013 snaan ke liye kumbh main jo din vishesh hai wo is prakaar hai -
