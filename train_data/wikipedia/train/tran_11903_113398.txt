 bhagat singh bharat ke ek pramukh swatantraaa senaanee krantikari the. chandrasekhar aaazaad va party ke anya sadasyon ke saath milakar inhone desh kii azaadi ke liye abhootpurv saahas ke saath shaktishaalee british sarkaar kaa muqaabala kiya. pehle lahore main sanders kii hatya or uske baad dilli kii kendriya sansad main bam-visphot karke british samrajya ke viruddh khule vidroh ko bulandi pradaan kii. inhone asembli main bam phenkakar bhi bhaagane se manaa kar diya. jiske falswaroop inhen 23 march 1931 ko inke do anya saathiyon, raajaguru tathaa sukhdev ke saath phaansi par lataka diya gaya. saare desh ne unke balidaan ko badi gambheertha se yaad kiya.
 
 bhagat singh sandhu kaa janm 28 sitambar 1907 ko prachlit he parantu tatkaaleen anek saakshyon ke anusaar unka janm 19 oktober 1907 i0 ko hua tha. unke pita kaa naam sardaar kishan singh or mata kaa naam vidyavati cor tha. yah ek jat sikh parivaar tha. amritsar main 13 april 1919 ko hue jalianwala baag hatyakand ne bhagat singh kii soch par gaharaa prabhaav daalaa tha. lahore ke neshnal cholez kii padhai chhodkar bhagat singh ne bharat kii azaadi ke liye noujvaan bharat sabha kii sthapana kii thi. kakori kand main ram prasad 'bismil' sahit 4 krantikariyon ko phaansi va 16 anya ko karawas kii sajaaon se bhagat singh itane adhik udign hue ki pandit chandrasekhar aaazaad ke saath unki party hindustan republican association se jud gayi or use ek nayaa naam diya hindustan socialist republican association. is sanghathan kaa uddeshy seva, tyaag or pidaa jhel sakane vaale navayuvak taiyaar karnaa tha. bhagat singh ne raajaguru ke saath milakar 17 disambar 1928 ko lahore main sahaayak police adheekshak rahe angrez adhikari je0 pi0 sanders ko maaraa tha. is karrwai main krantikari chandrasekhar azaad ne unki puri sahaayta kii thi. krantikari saathi batukeshwar dutt ke saath milakar bhagat singh ne vartmaan nai dilli sthit british bharat kii tatkaaleen central essembali ke sabhaagaar sansad bhawan main 8 april 1929 ko angrez sarkaar ko jagaane ke liye bam or parche phenke the. bam phenkane ke baad vahiin par donon ne apni giraftaar bhi di.
 us samay bhagat singh kareeb baarah varsh ke the jab jalianwala baag hatyakand hua tha. isaki soochna milte hi bhagat singh apane skool se 12 mile paidal chalakar jalianwala baag pahunch gayi. is umr main bhagat singh apane chaachaaon kii krantikari kitaaben pard kar sochate the ki inkaa rasta sahi he ki nahin ? gandhi ji kaa asahyog aandolan chhidane ke baad ve gandhi ji ke ahimsaatmak tareekon or krantikariyon ke hinsak aandolan main se apane liye rasta chunane lage. gandhi ji ke asahyog aandolan ko radd kar dene ke kaaran unamem thodaa rosh utpann hua, par puure raashtra kii tarah wo bhi mahatma gandhi kaa sammaan karte the. par unhone gandhi ji ke ahimsaatmak aandolan kii jagah desh kii swatantrata ke liye hinsaatmak kranti kaa maarg apnaanaa anuchit nahin samajha. unhone juluson main bhaag lenaa prarambh kiya tathaa kai krantikari dalon ke sadsy bane. unke dal ke pramukh krantikariyon main chandrasekhar aaazaad, sukhdev, raajaguru ityadi the. kakori kand main 4 krantikariyon ko phaansi va 16 anya ko karawas kii sajaaon se bhagat singh itane adhik udign hue ki unhone 1928 main apni party noujvaan bharat sabha kaa hindustan republican association main vilay kar diya or use ek nayaa naam diya hindustan socialist republican association.
 1928 main simon kamishan ke bahishkaar ke liye bhayanak pradarshan hue. in pradarshnon main bhaag lene waalon par angreji shashan ne lathi charge bhi kiya. isi lathi charge se aahat hokar lala lajpat raay kii mrityu ho gayi. ab inase rahaa na gaya. ek gupt yojana ke tahat inhone police suprintandent scot ko maarane kii yojana sochi. sochi gayi yojana ke anusaar bhagat singh or raajaguru lahore kotwali ke saamne vyast mudra main tahalne lage. udhar jayagopal apni cycle ko lekar aise baith gayi jaise ki wo karaab ho gayi ho. gopal ke ishaare par donon sachet ho gayi. udhar chandrasekhar azaad paas ke di0 e0 lvI0 skool kii chaharadivari ke paas chhipakar ghatana ko anjaam dene main rakshak kaa kaam kar rahe the.
 17 disambar 1928 ko kareeb sava chaar baje, e0 es0 pi0 sonders ke aate hi raajaguru ne ek goli sidhi uske sar main maari jiske turant baad vah hosh kho baithe. iske baad bhagat singh ne 3-4 goli daag kar uske marane kaa puraa intazaam kar diya. ye donon jaise hi bhaag rahe the ki ek sipaahi chanan singh ne inkaa peechha karnaa shuru kar diya. chandrasekhar azaad ne use saavdhaan kiya - "aage bade to goli maar doongaa." nahin maanane par azaad ne use goli maar di. is tarah in logon ne lala lajpat raay kii maut kaa badla le liya.
 bhagat singh yadhyapi raktapaat ke pakshdhar nahin the parantu ve vampanthi vichaardhaara ko maanate the, tathaa karl marks ke siddhanton se unka taalluk tha or unheen vichaardhaara ko ve aage badha rahe the. yadhyapi, ve samaajwaad ke pakke poshak bhi the. kalaantar main unke virdohi dwaara unako apane vichaardhaara bataa kar yuvaao ko bhagat singh ke naam par bargalane ke aarope lagate rahe he. congress ke satta main rahane ke baavjood bhagat singh ko congress shahid kaa darja nahi dilava paae,kyonki ve keval bhagat singh ke naam kaa istemaal yuvaaon ko apni party se jodne ke liye karte the.unhen poonjipatiyon kii mazdooron ke prati shoshan kii niti pasand nahin aati thi. us samay chunki angrej hi sarvesarva the tathaa bahut kam bhartiya udyogpati unnati kar paye the, atah angrejon ke mazdooron ke prati atyaachaar se unka virodh swaabhaavik tha. majdoor virdohi aisi nitiyon ko british sansad main paarit na hone dena unke dal kaa nirnay tha. sabhi chaahate the ki angrejon ko pataa chalanaa chaiye ki hindustani jaag chuke hai or unke hriday main aisi nitiyon ke prati aakrosh he. aisa karne ke liye hi unhone dilli kii kendriya essembali main bam phenkane kii yojana banaayi thi.
 bhagat singh chaahate the ki isamen koi khun kharaba na ho or angrejon tak unki 'awaz' bhi pahunche. haalaanki prarambh main unke dal ke sab log aisa nahin sochate the par ant main sarvasammati se bhagat singh tathaa batukeshwar dutt kaa naam chunaa gaya. nirdhaarit kaarykram ke anusaar 8 april 1929 ko kendriya asembli main in donon ne ek aise sthaan par bam phenkaa jahaan koi maujuud na tha, anyathaa use chot lag sakati thi. puraa haal dhuen se bhar gaya. bhagat singh chaahate to bhaag bhi sakate the par unhone pehle hi soch rakhaa tha ki unhen dand sweekaar he chahen vah phaansi hi kyon na ho; atah unhone bhaagane se manaa kar diya. us samay ve donon khaaki kameez tathaa nikar pahane hue the. bam fatne ke baad unhone "inkulab-jindabad, samrajyavad-murdaabaad!" kaa naaraa lagaaya or apane saath laaye hue parche hawa main oochaal diye. iske kuch hi der baad police aa gayi or donon ko giraftaar kar liya gaya.
 jail main bhagat singh ne kareeb 2 saal rahe. is dauraan ve lekh likhakar apane krantikari vichaar vyakt karte rahe. jail main rahete hue unka adhyayan baraabar jari rahaa. unke us dauraan likhe gayi lekh va sage sambandhiyon ko likhe gayi patr aaj bhi unke vichaaron ke darpan hai. apane lekhon main unhone kai tarah se poonjipatiyon ko apana shatru bataaya he. unhone likhaa ki mazdooron kaa shoshan karne vaala chahen ek bhartiya hi kyon na ho, vah unka shatru he. unhone jail main angrezi main ek lekh bhi likhaa jiskaa sheershak tha main naastik kyon hoon? jail main bhagat singh va unke saathiyon ne 64 dinon tak bhukh hadtal kii. unke ek saathi yatindranath das ne to bhukh hadtaal main apane praan hi tyaag diye the.
 26 agast, 1930 ko adaalat ne bhagat singh ko bhartiya dand samhita kii dhara 129, 302 tathaa visphotak padaarth adhinium kii dhara 4 or 6epa tathaa ipisi kii dhara 120 ke antargat apradhi siddh kiya. 7 aktubar, 1930 ko adaalat ke dwaara 68 prishthon kaa nirnay diya, jisamen bhagat singh, sukhdev tathaa raajaguru ko faansee kii sajaa sunai gai. faansee kii sajaa sunaae jane ke saath hi lahore main dhara 144 laga di gai. iske baad bhagat singh kii faansee kii maafee ke liye privi parishad main apil daayar kii gai parantu yah apil 10 janvari, 1931 ko radd kar di gai. iske baad tatkaaleen congress adhyaksh pan. madan mohan malviya ne vysarai ke saamne sajaa maafee ke liye 14 farvari, 1931 ko apil daayar kii ki vah apane visheshadhikaar kaa prayog karte hue maanavtaa ke aadhaar par faansee kii sajaa maaf kar den. bhagat singh kii faansee kii sazaa maaf karwaane hetu mahatma gandhi ne 17 farvari 1931 ko vysarai se baat kii phir 18 farvari, 1931 ko aam janata kii ore se bhi vysarai ke saamne vibhinn tarko ke saath sajaa maafee ke liye apil daayar kii. yah sab kuch bhagat singh kii ichha ke khilaaf ho rahaa tha kyon ki bhagat singh nahin chaahate the ki unki sajaa maaf kii jaae.
 23 march 1931 ko shaam main kareeb 7 bajkar 33 minute par bhagat singh tathaa inke do saathiyon sukhdev va raajaguru ko phaansi de di gai. phaansi par jane se pehle ve lenin kii jeevani pard rahe the or jab unase unki aakhri ichha poochi gai to unhone kaha ki vah lenin kii jeevani pard rahe the or unhen vah puri karne kaa samay diya jaae. kaha jaataa he ki jail ke adhikariyon ne jab unhen yah soochna di ki unke phaansi kaa vakt aa gaya he to unhone kaha tha- "tehriye! pehle ek krantikari duusare se mil to le." phir ek minute baad kitaab chat kii ore oochaal kar bole - "thik he ab chalo."
 phaansi par jate samay ve teenon masti se ga rahe the -
 phaansi ke baad kahin koi aandolan na bhadak jaye iske dar se angrejon ne pehle inke mrit sharir ke tukade kiye phir ise boriyon main bharkar ferozepur kii ore le gayi jahaan ghi ke badale mitti kaa tel daalkar hi inako jalaayaa jane laga. gaanv ke logon ne aag jalati dekhi to kareeb aaye. isse darkar angrejon ne inaki laash ke adhjale tukdon ko sutluj nadi main phenkaa or bhaag gayi. jab gaanv vaale paas aaye tab unhone inke mrit sharir ke tukdo kon ekatrit kar vidhivat dah sanskaar kiya. or bhagat singh hameshaa ke liye amar ho gayi.iske baad log angrejon ke saath-saath gandhi ko bhi inaki maut kaa jimmevaar samajhane lage. is kaaran jab gandhi congress ke lahore adhiveshan main hissaa lene ja rahe the to logon ne kaale jhandon ke saath gandhiji kaa swaagat kiya. ekaadh jagah par gandhi par hamalaa bhi hua, kintu saadi vardi main unke saath chal rahi police ne bachaa liya.
 jail ke dinon main unke likhe khaton va lekhon se unke vichaaron kaa andaja lagata he. unhone bhartiya samaaj main lipi, jati or dharm ke kaaran aayi duriyon par dukh vyakt kiya tha. unhone samaaj ke kamjor varg par kisi bhartiya ke prahaar ko bhi usee sakhti se sochaa jitna ki kisi angrej ke dwaara kiye gayi atyaachaar ko.
 bhagat singh ko hindi, urdu, punjabi tathaa angreji ke alaava bangla bhi aati thi jo unhone batukeshwar dutt se sikhi thi. unka vishwaas tha ki unki shahadat se bhartiya janata or udign ho jaayegi or aisa unke jinda rahane se shaayad hi ho paye. isi kaaran unhone maut kii sajaa sunaane ke baad bhi mafinama likhane se saaf manaa kar diya tha. pan0 ram prasad 'bismil' ne apni aatmakatha main jo-jo disha-nirdesh diye the, bhagat singh ne unka aksharsh: paalan kiya. unhone angrej sarkaar ko ek patr bhi likhaa, jisamen kaha gaya tha ki unhen angrezi sarkaar ke kilaaf bharatiyon ke yuddh kaa pratik ek yudhbandi samajha jaye tathaa phaansi dene ke bajaay goli se uda diya jaye.phaansi ke pehle 3 march ko apane bhai kultar ko bheje ek patr main bhagat singh ne likhaa tha -
 unhen yah fikr he hardam, nayi tarz-e-zafaa kya he? hamen yah shauk he dekhen, sitam kii intahaa kya he?
 dahar se kyon kafa rahen, charkh kaa kya gila karen.sara jahaan adu sahi, aao! muqaabala karen..
 in joshili panktiyon se unke shaury kaa anumaan lagaaya ja saktaa he. chandrasekhar aaazaad se pehali mulaakaat ke samay jalati hui mombati par haath rakhkar unhone kasam khaayi thi ki unki jindagi desh par hi qurbaan hogi or unhone apni vah kasam puri kar dikhaayi.
 “kisi ne sach hi kaha he, sudhaar buudhe aadmi nahin kar sakate . ve to bahut hi budhimaan or samajhadaar hote hai . sudhaar to hote hai yuvakon ke parishram, saahas, balidaan or nishtha se, jinako bhaybheet hona aata hi nahin or jo vichaar kam or anubhav adhik karte hai .”~ bhagat singh
 unki mrityu kii khabar ko lahore ke dainik tribune tathaa neuyork ke ek patr daily varkar ne chapa. iske baad bhi kai marxvaadi patron main un par lekh chape, par chunki bharat main un dinon marxvaadi patron ke aane par pratibandh laga tha isliye bhartiya buddhijiviyon ko isaki khabar nahin thi. deshbhar main unki shahadat ko yaad kiya gaya.
 dakshin bharat main periyar ne unke lekh "main naastik kyon hoon?" par apane saptahik patr kudai arasu ke 22-29 march 1931 ke ank main tamil main sampadakeey likhaa. isamen bhagatsingh kii prashansa kii gai thi tathaa unki shahadat ko british samrajyavad ke upar jeet ke rup main dekha gaya tha.
 aaj bhi bharat or pakistan kii janata bhagat singh ko azaadi ke diwane ke rup main dekhati he jisane apni javaani sahit sari jindagi desh ke liye samarpit kar di.
 unke jivan ne kai hindi filmon ke charitron ko prerit kiya.
