 dhyaan hindu dharm, bharat kii pracheen style or vidya ke sandarbh main maharishi patanjali dwaara virachit yogasutra main varnit ashtaangyog kaa ek ang he. ye aath ang yama, niyam, asana, pranayam, pratyaahaar, dharna, dhyaan tathaa samadhi he. dhyaan kaa arth kisi bhi ek vishay kii dhaaran karke usamen man ko ekagra karnaa hota he. maansik shanti, ekaagratha, drudh manobal, ishwar kaa anusandhan, man ko nirvichaar karnaa, man par kaabo paanaa jaise kai uddayeshon ke saath dhyaan kiya jaataa he. dhyaan kaa prayog bharat main prachinkaal se kiya jaataa he.
 dhyaan karne ke liye vyakti kii ruchi ke anusaar anek prakaar kii paddati he jisamen se kuch paddatiyaan nimna prakaar kii he:-
 dhyaan karne ke liye svachh jagah par svachh asana pe baithkar sadhak apni aankhe bandha karke apane man ko duusare sabhi sankalp-vikalpo se hataakar shant kar detaa he. or ishwar, guru, murti, aatma, niraakaar parabrahm yaa kisi kii bhi dharna karke usame apane man ko sthir karke usamen hi leen ho jaataa he. jisamen ishwar yaa kisiiki dharna kii jaati he use saakaar dhyaan or kisiiki bhi dharna kaa aadhaar liye bina hi kushal sadhak apane manako sthir karke leen hota he use yoga kii bhashaa main niraakaar dhyaan kaha jaataa he. gita ke adhyay-6 main shrikrishna dwaara dhyaan kii paddati kaa varnan kiya gaya he.
 dhyaan karne ke liye padmasana, siddhasana, swastikasana athwa sukhasana main baitha ja saktaa he. shant or chitt ko prasann karne vaala sthal dhyaan ke liye anukool he. raatri, praat:kaal yaa sandhya kaa samay bhi dhyaan ke liye anukool he. dhyaan ke saath man ko ekagra karne ke liye pranayam, namsmaran, tratak kaa bhi sahaara liya ja saktaa he. dhyaan main hryday par dhyaan kendrit karnaa, lalaat ke bich agr bhaag main dhyaan kendrit karnaa, swaas-uchhavas kii kriya pe dhyaan kendrit karnaa, ishtdev yaa guru kii dharna karke usame dhyaan kendrit karnaa, man ko nirvichaar karnaa, aatma pe dhyaan kendrit karnaa jaisi kai paddatiyaan he. dhyaan ke saath prarthana bhi kar sakate he. sadhak apane guru ke maargdarshan or apni ruchi ke anusaar koi bhi paddati apanaakar dhyaan kar saktaa he.
 dhyaan ke abhyaas ke prarambh main man kii asthirataa or ek hi sthaan par ekant main lambey samay tak baithne kii aakshamata jaisi pareshaaneeyon kaa saamana karnaa padataa he. nirantar abhyaas ke baad man ko sthir kiya ja saktaa he or ek hi asana main baithne ke abhyaas se ye samasya kaa samaadhaan ho jaataa he. sadachaar, sadvichaar, yama, niyam kaa paalan or satvik bhojan se bhi dhyaan main saralata praapt hoti he.
 dhyaan kaa abhyaas aage badhane ke saath man shant ho jaataa he jisko yoga kii bhashaa main chittashuddhi kaha jaataa he. dhyaan main sadhak apane sharir, vaataavaran ko bhi bhul jaataa he or samay kaa bhaan bhi nahin rahata. uske baad samadhidasha kii prapti hoti he. yogagrantho ke anusaar dhyaan se kundalini shakti ko jaagrit kiya ja saktaa he or sadhak ko kai prakaar kii shaktiyaan praapt hoti he. patanjali yoga main mukhya aath prakaar kii shaktiyon kaa varnan kiya gaya he.
