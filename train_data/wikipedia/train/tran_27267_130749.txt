 dulah reetikaal ke reetigranthkaar kavi hai. ramchandra shukla ne inkaa kavitaakaal sanwat 1804 se san. 1825 tak mana he. nagariprachaarini sabha ke khoj-vivaran dwaara vidit hua he ki ekmaatr uplabdh alankaar granth, 'kavikul kanthabharan' kaa rachanakaal sanwat 1807 he. 'shivsingh saroj' ke parishisht bhaag ke kaviyon ke jeevancharitra main granthgat samay kaa khandan karte hue kaha gaya he, 'inkaa janm san. 1803 galat hai. kyonki inke pita kavindra ke janm kaa sanwat isi granth main 1804 diya hua he. anumaan se yah san. 1777 ke lagbhag hona chahie.' ye baaten anumaan par hi aadhaarit hai. jo ho, shukla ji dwaara anumit inkaa kavitaakaal hi sabake dwaara maanya hua he. ye kavi kalidas trivedi ke pautra or udaynath trivedi 'kavindra' ke putr the. 
 'kavikul kanthabharan' ke atirikt inkaa koi doosraa kavyagranth nahin miltaa; thodi si footkal kavitaayen hi milti hai, jo inaki kisi kavita-pustak kii avshesh hongi. inkaa kavikul kanthabharan alankaranirupan ke liye rachit hua he. jis prakaar sanskrit main alankaar ke navabhyasiyon ke liye appay dikshit kaa 'kuvalayanand' sarvottam mana jaataa rahaa he, usee prakaar hindi main maharaj jaswant singh kaa 'bhashaabhushan' or kaviver matiram kaa 'lalit lalaam' ye donon pustaken samaadrut rahi hai. kuvalayanand kii paddati ke anusaran par hi bhashaabhushan main dohe ke aadhe bhaag main lakshan or aadhe bhaag main udhaaharan de diya gaya he. matiram or dulah kii paddati usase bhinn he. dulah ne alankaar kaa lakshan or udhaaharan ek hi chand main diya kintu uske liye kavitt or savaiya jaise bade chand chune. iskaa parinaam yah hua ki adhik avkaash mil jane ke kaaran lakshan or udhaaharan ko samajhane ke liye dohe kii apeksha adhik suvidha ho gai or bade chhandon ke naadasaundarya ke kaaran unhen yaad karne kii kathinaayee bhi jaati rahi.
 hindi ke aacharyon main mahakakavi keshavadas kii kavipriya se ye prabhavit avashya hai kintu inpar kuvalayanand kaa prabhaav hi adhik dikhaai padataa he. kuvalayanand main kul 123 alankaar gruhit hue hai. 'kavikul kanthabharan' main 115 alankaaron kaa varnan hua he. kuvalayanand kii hi bhanti isamen bhi shabdalankaron kaa ullekh nahin hua he. alankaaron kaa antar spasht karne ke liye inhone vishesh saavdhaanee barti he. is granth ke aarambh main dulah ne isaki visheshta or isaki rachana kaa uddeshy spasht kiya he.
 hindi sahitya ke brihatitihaas ke anusaar unke dohon se katipay anya saahitiyik tathy nikaale gaye hai, 'dulah ne 'satkavi', 'kartaar' tathaa 'alankriti' shabdon kaa prayog karke is yug ke saahitiyikon ke teen virgon kaa sanket kiya he. satkavi se anek angon kaa ekatra vivechan karanevaale aacharyon das, dev aadi; karta se reeti ke aashray se varnan karanevaale kavi matiram, bhushan aadi tathaa alankriti se alankaar vishay ke gyaata or lekhak jasamvat singh, dulah aadi kaa arth liya ja saktaa he.'
 hindi ke alankarik acharya anshat: brajabhasha kii adhyakshata or anshat: dohe jaise chote chand ke chunaav ke kaaran alankaar ke bhedon kaa antar spasht nahin kar sake hai. kintu dulah ne iske liye uttam paddati apanaai ki unhone ek hi vaakya main ek alankaar ke sabhi bhedon ke udhaaharan de die. kahin kahin adhyetaon ke liye kathinaayee vahaan upasthit ho jaati he jahaan unhone ek hi chand ke aadhe bhaag main ek alankaar kaa lakshan tathaa udhaaharan or aadhe bhaag main duusare kaa lakshan tathaa udhaaharan rakh diya he; kintu kul milakar reetikalin alankaar granthon main sabhi drushtiyon se yah pustak adwitiya he.
 inke footkal chand yadhyapi 15-20 hi milte hai tathaapi bhaavon kii gambhirtha, kalpana kii romaniyata or bhashaa kii prodhata ke kaaran kuch log inaki gananaa dev, padmakar or matiram kii shrenee main karte hai. yadhyapi yah mat atiranjit hi he.
