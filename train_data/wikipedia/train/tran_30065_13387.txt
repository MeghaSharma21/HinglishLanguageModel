 kisi bhugolic kshetra yaa jan samooh par satta yaa prabhutv ke sampoorn niyantran par anany adhikaar ko samprabhutaa kaha jaataa he. saarvbhaum sarvocch vidhi nirmaataa evam niyantrak hota he yani samprabhutaa rajya kii sarvocch shakti he.
 europe main aadhunik rajya ke udai ke parinamswaroop satrahavin sadi main 'samprabhutaa' kii avadharana kaa janm hua. madhya europe main europee rajshahiyon or samrajyon main satta raja, pope or saamanton ke bich banti rahati thi. pandrahavin or solahavin sadi main samantvaad ke tirohit hone or udhar protestant mat ke ubhaar ke kaaran catholic carch kii manyata main hraas hone se samprabhu rajyon ko panpane kaa mauka mila. samprabhutaa kaa matlab he - 'sampoorn or aseemit satta'. lekin iske nihitarth itane sahaj nahin hai. mahaz is arth se yah pataa nahin chalata ki akhir is sampoorn satta kii sanrachana main kya-kya shaamil he? kya iskaa matlab kisi sarvocch vaidhanik praadhikaar se hota he yaa phir iskaa sambandh ek aisi raajnneetik satta se he jise chunauti na di ja sake? 
 samprabhutaa ke arth sambandhi isi tarah ke vivaadon ke kaaran unnisvin sadi se hi ise do bhaagon main baant kar samajha jaataa rahaa he : vidhik samprabhutaa or raajnneetik samprabhutaa. is avadharana ko vyaavhaarik rup se aantarik samprabhutaa or bahya samprabhutaa ke taur par bhi grahan kiya jaataa he. samprabhutaa ke aantarik sanskaran kaa matlab he rajya ke bheetar hone vaale satta ke bantwaare main yani raajnneetik pranali ke bheetar sarvocch satta kaa mukaam. bahya sanskaran kaa taatpary he antarrashtriya vyavastha ke tahat rajya dwaara ek swatantra or swytt vajood kii tarah sakriy rah paane kii kshamta kaa pradarshan. samprabhutaa kii avadharana aadhunik raashtra or rashtrawaad ke aadhaar main bhi nihit he. rashtriya swatantraaa, swa-shashan or samprabhutaa ke vichaaron ke mili-jule prabhaav ke bina a-upniveshikaran ke us silsile kii kalpana bhi nahin kii ja sakati jiske tahat dwitiya vishwa-yuddh ke baad asia, africa or laathini america main bade paimaane par naye rashtron kii rachana hui. vidhik or raajnneetik samprabhutaa ke bich antar kaa ek bauddhik itihaas he jise samajhane ke liye jyaan bodaan or thomas hobbs ke tatsambandhit matbhedon par nazar daalani hogi. bodaan ne apni rachana da sicks books of kaamanvil main ek aise samprabhu ke paksh main tark diya he jo khud kanoon banaata he, par swayan ko un kanoonon ke upar rakhata he. is vichaar ke mutabik kanoon kaa arth he logon ko samprabhu ke aadesh par chalaanaa. iskaa matlab yah nahin bodaan yahan kisi nirankush shaasha kii vakaalat karnaa chaahate the. unki manyata thi ki kanoon banane or unka anupaalan karaane vaala samprabhu shaasha ek ucchtar kanoon ke adheen rahegaa. yani loukik shaasha ke praadhikaar par daivi kanoon kii muhar zaruri hogi. bodaan ke is vichaar ke vipareet hobbs apni rachana levaythan main samprabhutaa ke vichaar kii vyakhya praadhikaar ke sandarbh main na karke satta ke sandarbh main karte hai. hobbs se pehle saint augusteen ne ek aise samprabhu kii zarurat par bal diya tha jo maanavtaa main antarnihit naitik buraaiyon ko kaabo main rakhega. isi tark kaa or vikaas karte hue hobbs ne samprabhutaa ko damankaaree satta par ekadhikaar ke rup main paribhaashit karte hue sifaarish kii ki yah takat akele shaasha ke haath main honi chahie. haalaanki hobbs nirbaadh rajshahi ko praathamikta dete the, par ve yah maanane ke liye bhi taiyaar the yah satta shaskaon ke ek chote se gut yaa kisi loktantric sabha ke haath main bhi ho sakati he. 
 bodaan or hobbs ke bich kii yah bahes bataati he ki vidhik samprabhutaa rajya ke kanoon ko sarvopari maanane par tiki hui he. iske vipareet raajnneetik samprabhutaa satta ke vaastavik vitaran se judi hui he.  is fark ke baavjood yah bhi maananaa padegaa ki samprabhutaa kii vyaavhaarik dharna main vidhik pahalu bhi hote hai or raajnneetik bhi. aadhunik rajyon kii samprabhutaa kanoon kii sarvoparita par bhi nirbhar he or us kanoon kaa anupaalan karwaane vaale sattamulak tantra par bhi jiske paas damankaaree mashinari hoti he. koi bhi kanoon mahaz naitik baadhyataaon ke dam par lagu nahin hota. dand dene vaali vyavastha, police, jail or adaalaton ke bina use kaayam nahin kiya ja saktaa. vidhik or raajnneetik samprabhutaa kaa yah sameekaran donon taraf se kargar hota dikhaai detaa he. kanoon ko apane anupaalan ke liye agar satta ke tantra kii zarurat he, to satta ko apni vaidhata ke liye kanoon kii sanstuti kii aavashyaktaa padati he. shashan ko kanoonsammat or samvidhansammat hona padataa he, tabhi uski vaidhata kaayam rah paati he. keval raajnneetik samprabhutaa ke dam par taanashaah sarkarein hi kaam karti hai. agar sarkaar loktantric he to uski damankaaree mashinari ko kanoon kii simaaon main rah kar adaalaton ke sammukh javabdeh rahanaa padataa he. 
 samprabhutaa ke aantarik swaroop ke prashn par raajnneetik siddhant ke daayaron main kaafii bahes hui he. akhir sarvocch or aseemit satta kaa mukaam kya hona chahie? kya use kisi ek shaasha ke haath main rakhaa janaa shreyaskar hoga yaa uskaa centre kisi pratinidhitvamoolak sanstha main nihit hona behatar hoga? satrahavin sadi main frans ke samraat lui chaudaaven ne darp se kaha tha ki main hi rajya hoon. ek vyakti ke haath main samprabhutaa dene ke peeche tark yah he ki us surat main samprabhutaa ke avibhajya hone kaa guarantee rahegi. uski abhivyakti ek hi awaz main hogi or usamen koi doosraa praadhikaar hastkshep nahin kar paayegaa. samprabhutaa kii is sarvasattavadi dharna main prabhaavshaalee hastkshep attharahavin sadi main kiya gaya jab jyaan-zaak ruso ne lokapriy samprabhutaa kii avadharana pesh kii. ruso ne rajshahi kii hukumat ko kaarij karte hue apni rachana soshal kantrect main likhaa : ‘manushya swatantra paidaa hota he, par har jagah vah zanjiron main jakadaaa hua he.’ darasal, soshal kantrect aadhunik raajnneetik darshan ko ekadam nayaa rup de detii he. unka saamaajik samjhauta hobbs or lock ke saamaajik samjhaute se alag he. ruso se pehle ke darshanikon kaa yakeen tha ki manushya apni buddhigat kshamtaaon ke kaaran duusare praaniyon se bhinn he, jabaki ruso maanate hai ki insaan naitik chunaav kii kshamta ke kaaran alag he. agar use yah chunaav karne kii azaadi na di jaae to vah das se adhik kuch nahin rah jayega. chunki samaaj tarah-tarah kii a-swatantraaaon se bharaa hua he or manushya apni prakritik swatantraaa ke shuruaati sansar main nahin laut saktaa, isliye ruso tajaviz karte hai ki use apni us azaadi kaa vinimay naagarik swatantraaa se karnaa chahie. iske liye manushya ko ek-duusare se mil kar sanghathan bananaa hoga, saamaajik astitv rachana hoga jiske tahat sabhi log apane adhikaar tyaag denge or badale main naagarik ke rup main adhikaar praapt karenge, ek samprabhu ke sadsy ke rup main rahenge. arthath ek samvidhan bananaa padegaa jiske tahat har vyakti adheen bhi hoga or sahabhaagi naagarik bhi. keval isi tarah swatantraaa kii guarantee kii ja sakegi. yah loktantr kii avadharana thi, par ruso janata ke pratinidhiyon dwaara chalaaye jane vaale loktantr yaa vidhi-nirmaan se sahamat nahin the. pracheen yunaan ke pratyaksh  loktantr kii tarah ruso chaahate the ki sabhi naagarik ek saarvajanik sthaan par jamaa ho kar vidhi nirmaan karen. alpamat ko bahumat dwaara liye gayi nirnay ke adheen hone se bachaane ke liye ruso ne sarvasammati kaa paksh liya jise kargar banane ke liye unhone apane sabase vikhyath siddhant ‘jan-ichha’ kaa sutrikaran kiya. ‘jan-ichha’ ke aadhaar par rache gayi kanoon ke paalan kaa matlab tha swayan apni ichha kaa paalan karnaa. 
 ruso dwaara pravartit ‘jan-ichha’ kaa siddhant aage chal kar aadhunik loktantric siddhant kaa aadhaar bana. ruso ne aise nagarikon ke sahaj samudaay kalpana kii thi jo oonch- neech ke sambandhon se pare samanta or ekta ke vaahak honge, isliye unhen vishwaas tha ki unke bich main ‘jan-ichha’ uplabdh karnaa aasaan hoga. lekin ruso kabhi is prashn kaa uttar nahin de paye ki nagarikon kii aam sabha main vyakt kii jane vaali ichchhaaon main se ‘jarnal-vil’ kaise niklegi. isliye ant main ve yah kehete hue nazar aaye ki agar ‘jan- ichha’ nahin uplabdh ho paa rahi he to bahumat kii ichha ko hi uskaa paryaay maan liya janaa chahie. 
 samprabhutaa ke siddhant ko udaarataavaadi-loktantric vichaar ke pairokaron ne aade haathon bhi liya he. unka kahana he ki bahultavaadi or loktantric shashan ke sandarbh main samprabhutaa kii dharna anaavashyak he. ye log samprabhutaa ke vichaar ko uske sarvasattavadi ateet se peedit or isliye avaanchhneeya maanate hai. unka kahana he ki loktantric sarkarein damankaaree mashinari dwaara thope jane vaale kathith rup se vidhisammat shashan dwaara nahin chalatin. ve to niyantran or santulan ke sameekaran or uske aadhaar par bane network ke zariye shashan karti hai. darasal, sanghatmak charitra vaale aadhunik rajyon main aantarik samprabhutaa kaa centre tay karnaa bahut mushkil he. sanyukt rajya america, canada, osterelia or bharat jaise sanghatmak rajyon main sarkaar do staron main vibhajit he or prayek str ke paas apane swytt adhikaar hai. is prakaar ke rajyon main samprabhutaa centre or paridhi ke bich saajhedaari ke rup main ubhartee he. aisi paristhiti main agar koi avibhajit samprabhu he to vah he samvidhan jo centre ko bhi samprabhutaa sampann banaata he or rajyon ko bhi. 
 bahya samprabhutaa antarrashtriya vyavastha main kisi rajya kii haisiyat kii dyotak he. is tarah kii paristhitiyaan bhi hoti hai ki kisi rajya main aantarik samprabhutaa par vivaad chalata rahata he, par antarrashtriya kshetra main uski bahya samprabhutaa kaa aadar kiya jaataa he. vaise bhi loktantron ke yug main aantarik samprabhutaa ke masale ab itane zyaada ahm nahin maane jate, par bahya samprabhutaa kaa prashn pehle se kahin zyaada mahatvapurn ho chukaa he. aise kai antarrashtriya vivaad hai jinamein ek desh kii samprabhutaa kaa daawa duusare desh kii taraf se apni samprabhutaa ke liye chunauti ke rup main dekha jaataa he. philistiniyon dwaara apane samprabhu raashtra ke liye chalaaya jane vaala andolan isroyal ko apni samprabhutaa ke kshay kaa kaarak lagata he.
 1. krishna menon, ‘sowerenity’, rajeev bhargav or ashok acharya, political thiyari : ain introdection, pimmersan longmen, nayi dilli.
 2. jyaan hampton, hobbs and da soshal kanteract tradishan, cambridge university press, cambridge, euke.
 3. david held, political thiyari today, polity press, cambridge, euke.
 4. eff.ech. hinsle, sowrinti, cambridge university press, cambridge, euke.
