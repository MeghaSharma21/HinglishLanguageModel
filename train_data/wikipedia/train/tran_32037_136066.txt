 purvi tathaa pashchimi samaajon dwaara sampatti kaa prayog saamaajik sanghathan tathaa saamaajik rahan-sahan ke liye ek atyaavashyak vastu ke rup main hota rahaa he. sampatti shabd kaa aashay, isse sambandhit anya vichaaron se, jinhen "vastu" yaa "res", "domus" tathaa "swami" aadi shabdon se vyakt kiya gaya, viksit hua.
 bhashavigyaan ke anusaar sampatti shabd kii vyutpatti latin kriyavisheshan "propter" se hui he. iskaa vikaas "proprirts" naamak shabd se hua. propritas shabd roman vidhigyon dwaara bauddhik str par prayog main laayaa jane laga tathaa france kii bolchaal kii bhashaa main iskaa vyavhaar hone laga. dhire dhire sampatti shabd kaa upyog bhoomi, dhan tathaa anya moolyawaan vastuon ke liye hone laga.
 "sampatti" shabd kaa arth tab nishchit he jab is shabd kaa prayog ek parivaar or uske sadasyon se sambandhit vastuon kaa sambandh vyakt karne ke liye kiya jane laga. baad main saamaajik paristhitiyon dwaara vyaktiyon kii vastuon ke abhigrahan or sangrakshan kii pravriti ko manyata praapt hui tathaa uske mul kaa auchity or aavashyaktaa dekhte hue sampatti kaa samarthan kiya jane laga. vah sammaan kii vastu ban gai tathaa uskaa vikaas saamaajik vishistataaonvali sanstha ke rup main hone laga.
 aadim samaaj main dharm ke adhikari vidwaanon ne kanoon ko janm diya tathaa us samaaj main sampatti evam parivaar donon aviyojya shabd the kyonki donon kaa mul dharm hi tha tathaa donon ko dharm se hi manyata praapt thi. is prakaar sampatti, parivaar tathaa kanoon, aadim samaaj main sajaateey athwa sambhddha shabd the.
 sanskrit shabd "grih" arthath ghar kii vyutpatti, "grah" shabd hui he jiske arth he, le lenaa, sweekaar karnaa, chin lenaa athwa vijay praapt karnaa. yah samaran rakhana chahie ki balpurvak athwa yuddh main jitkar adhigrahan atyant pracheen vidhi he. manu ke anusaar, grih kii sthapana gruhasthi yaa parivaar kii neenv he. "ghar" tathaa "parivaar" donon ke liye prayukt honevaale latin shabd "domus", "dominium" kaa mul he, jiskaa arth roman nyaayashastra main sampatti kaa aashay samajhane ke liye atyadhik mahatvapurn he.
 nyaaysanhita main "mensipium", "dominium" tathaa "propierts" kaa prayog sampatti athwa "swaamitv" ke liye samaan rup se kiya jaataa he. mainsipium kaa arth he abhigrahan, adhikaar main karnaa, visheshkar bhoomi aadi. "mainsipium" shabd lagbhag sanskrit ke "grah" shabd ke hi samaan he. roman main "dominium" athwa "propierts" kaa arth un sab adhikaron kaa samooh he jisase swaamitv kaa bodh hota he.
 samay ke saath saath "swatv" kaa vikaas hua or dhire dhire iskaa aashay kisi vastu kaa swatantra upyog or use bhejne yaa de daalane kaa adhikaar samajha jane laga.
 aadim samaajon main sampatti ke saath dharmik bhaavana bhi judi rahati thi. jahaan bhoomi or uske utpaadan jeevika ke pramukh saadhan the tathaa bhoomi abhigrahan kii vidhi atikaraman or vijay dwaara praapt karnaa tha, bhoomi tathaa kheti karne kaa adhikaar ek prakaar kaa dhan samajha jaataa tha or is prakaar yah ek jati athwa parivaar se sambadhit sampatti kaa pramukh ang tha. pariwarik sampatti unheen ke liye daay yogya thi jo apane purvajon ke liye dharmik anushthan kiya karte the. purvajon ke liye dharmik anushthan karnaa nar vanshajon kaa hi pratham kartavya samajha jaataa tha. isliye kheti karne, bhoomi kaa bhoga karne tathaa isaki kray vikray karne kaa adhikaar janm se praapt ho jaataa tha.
 putr kaa janmat: adhikaar mitakshra ne sweekaar kiya he. vijaneshwar ke anusaar janm hi sampatti kaa kaaran he. hindu samaaj main kanoon kii yah nishchit sthiti he ki paitruk yaa purvajon kii sampatti kaa swatv janm se praapt hota he.
 dhire dhire sampatti kaa dharmik swaroop lupt hota gaya. mitakshra ke anusaar sampatti ihloki vastu he kyonki iskaa upyog sansaarik len dein ke liye hota he.
 manusmriti ke tikaakaron ke matanusaar aaryon main sampatti kaa aashay puure parivaar se sambhddha hota tha jisamen putr, putree, patni tathaa das bhi sammilit the. samaaj ke vikaas ke saath putr, putree tathaa patni ko sampatti kii vastu yaa sampatti kaa ang na samajhakar unhen sampatti se pruthak astitv kii manyata di gai.
 bhartiya kanoon main sapaatt kaa vidhik pratyay vaisaa hi hota he jaisaa angreji nyaayashastra main. angreji kanoon bahut kuch roman kanoon se prabhavit he. "sampatti" shabd ke kai arth ho sakate hai yatha swaamitv yaa swatv, arthath swami ko praapt sampurna adhikaar. kabhi kabhi iskaa arth roman "res" hota he jise antargat swaamitv ke adhikaar kaa prayog hota he jiske antargat swaamitv ke adhikaar kaa prayog hota he arthath swayan vah vastu jo ukt adhikaar kaa vishay yaa paatr he. "res" athwa "vastu" kaa maanav se sambadh bataanevaala arth sampatti ke swaroop ke vikaas main sahaayak hua he. is prakaar "res" athwa "vastu" par adhikaar kaa sambodh or swayan "res" yaa "vastu" kaa sambodh sapatti sambandhi pratyay se jatil tathaa gahare rup se sambhddha he arthath donon ek duusare ke poorak or sahaayak he.
 roman main "res" kaa arth atyant jatil he. yah angreji kii tarah adhikaar kii thos vastu he. kintu "res" kaa thik thik arth "vastu" ke bilkul samaan nahin he, usase kuch adhik he. yadhyapi "res" kaa mul arth bhautik vastu he, parantu dhire dhire iskaa prayog aisi parisampatti ko vyakt karne ke liye bhi hone laga jo bhautik tathaa sthool hi na hokar amoort bhi ho sakati thi jaise bijli. "res" kaa prayog vishishtadhikaar ke liye bhi hota he or aise adhikaron ke liye bhi jo, udaahranarth, prasiddhi yaa khyaati se utpann hote hai. is prakaar in do artho ke liye res kaa lagaataar prayog hone ke kaaran "res" ke do arth ho gaye : "res parthiv" arthath bhautik vastuen jo manushya ke adhikaron ke antargat aa sakati he tathaa "res aparthiv" arthath ve adhikaar swayan. is prakaar antim vishleshan ke falswaroop "vastu" kaa aashay "res parthiv" se hi liya jayega.
 roman bhashaa main "res" sampatti kii vastu tathaa adhikaar donon ke liye prayukt hota he, parantu "bona" shabd, jo saamaan yaa dhan ke liye prayukt hota he, sanskrit ke "dhan" shabd ke samakaksh he. arabi juriyon ke anusaar "maal" shabd sampatti tathaa kisi bhi aisi vastu ke liye prayukt ho saktaa he jiskaa arabi kanoon main mulya yaa arth ho athwa jo kisi vyakti ke adhikaar main rah sakati ho. "dhan" shabd bhi sampatti ke liye bahudhaa prayukt hota he.
 sampatti ke arth main prayukt honevaali vastu main sthayitv kaa tathaa bhautik ekatv kaa gun hona aavashyak he. ikaayiyon ke ek sangrah ko jisaki ikaiyaan swayan pruthak vastu hon or aisi ekal ikaayiyon ke sammilan se bani vastu ko bhi vastu kah sakate hai; jaise ek eent athwa eenton se nirmit ek makaan yaa ek bhend athwa kai bhedon se bana ek jhuden. kanoon main vastu kaa prayog kuch adhikaron evam kartavyon ko vyakt karne ke liye bhi kiya jaataa he. bhautik gunon ke aadhaar par "vastu" do prakaar kii ho sakati he - chal athwa achal. lekin agreji kanoon ke takneekee niyamon ke anusaar vastu, vaastavik tathaa vyaktigat hoti he. roman kanoon ke anusaar "res" ko isi prakaar "maincipebul" tathaa anamancipubul main vibhakt kiya gaya he. is prakaar sampatti ek or "res" yaa "vastu" or duusari ore res athwa vastu se sambandhit manushya ke adhikaron se sambhddha he. isliye sampatti ke liye ek aisa vyakti aavashyak he jo kisi vastu par apana adhikaar rakh sake.
 antim vishleshan ke anusaar sampatti, ek vyakti or ek vastu yaa adhikaar, jise vah keval apana maanata ho, ke madhya sthapit sambadh ko vyakt karti he. apane aadhunik prayogon main sampatti un sabhi vastuon yaa sampada ke liye prayukt hoti he jo kisi vyakti se sambandhit ho yaa us vyakti ne kisi anya ko samarpit kar diya ho parantu apane laabh ke liye us vastu kii vyavastha karne kaa adhikaar surakshit rakhata ho.
 res yaa vastu ke parthiv or aparthiv vargeekaran tathaa vastu yaa adhikaron ke swaroop ke anusaar sampatti kaa vargeekaran vibhinn prakaar se hua he jaise, parthiv yaa aparthiv; chal yaa achal tathaa vaastavik yaa vyaktigat. sampatti ke saath anya vishisht shabdon jaise vyaktigat yaa saarvajanik, paitruk, daayayogy, sanyukt paariwarik, samadhikarik aadi ke sanyukt kar dene se sampatti ke swaroop ke saath sambandh vyakt hota he.
 sampatti kii vaidhanik vyakhya ke anusaar iske kai arth he. sampatti ke antargat kisi vyakti ke dwaara kiye gaye shaareerik tathaa maansik parishram ke fal bhi aate hai. koi bhi vyakti apni kisi vastu ke badale main jo kuch bhi paata he, jo kuch bhi use diya jaataa he or jise kanoon dwaara us vyakti kaa mana jaataa he athwa use prayog karne, bhoga karne tathaa vyavastha karne kaa adhikaar pradaan kiya jaataa he, vah sab us vyakti kii vyaktigat sampatti kehalaati he. parantu kanoon dwaara manyata na praapt hone par use sampatti nahin kaha ja saktaa or tab vidhik parinaam kii drushti se vyakti or vastu ke bich koi sambandh nahin rah jaataa he.
