 avangers: infinity war 2018 kii ek america superhiro film he, jo marwel comics kii superhiro team, avangers par aadhaarit he. iskaa nirmaan maarval studio ne kiya he, or vitaran kaa kaam walt dijani studio moshan pikchars kar rahi he. yah 2012 kii film da avangers or 2015 kii film avangers: age of ultron kii kadi main agali film he, or saath hi maarval cinemetic univers kii 19veen film he. isaki patakatha christopher marcus or stephen macfeli ne likhi he, or yah film anthony tathaa jo ruso dwaara nirdeshit kii gai he. pichhali emsiu filmon se kai abhinayta is film main pramukh bhoomika nibhaayenge. avangers: infinity war main avangers or gargiens of da gallexi ek saath milakar thanos ko rokane kii koshish karte hai, jo anantamaniyon ko ikattha karne main laga he.
 film kii ghoshnaa oktober 2014 main avangers: infinity war - bhaag 1 ke rup main kii gai thi. april 2015 main ruso bandhu nirdeshit karne ke liye chune gaye, or may tak marcus or mccpheli ne film kii patakatha likhane ke anubandh par hastakshar kiye, jo ki gym starlin kii 1991 kii "infinity gauntlet" comic or jonathan hicoman kii 2013 "infinity" comic se prerit he. 2016 main maarval ne aupchaarik taur par film kaa sheershak "avangers: infinity war" ghoshit kar diya. filmakan janvari 2017 main georgia ke feyet county main sthit pinwood atlanta studio main shuru hua, or july 2017 tak chalata rahaa, jisame saath saath hi agali kadi kii shooting bhi nipta lee gai. scotland, england, downtaun atlanta kshetra or neuyork shahar main atirikt filmakan hua. lagbhag 320 million dollar ke anumaanit bajet ke saath, yah ab tak kii sabase mahangi filmon main se ek he.
 avangers: infinity war kaa vishwa premier 23 april 2018 ko los angelis main yojit kiya gaya, or 27 april 2018 ko ise sanyukt rajya america main imax or 3di main release kiya gaya. film ko samikshakon se sakaaratmak pratikriyaayein mili, jinhone kalakaaron, visual effects, kahani ke bhaavnaatmak vajan or ection drishyon kii saraahna kii, haalanki film ke rantime ko kuch aalochana mili. is film ne duniya bhar main 2 billian dollar se adhik kamai kar lee he, jisase yah vishwa kii chauthi sabase zyada kamai karne vaali film, or saath hi 2018 kii sabase zyada kamai karne vaali film, sabase zyada kamai karne vaali superhiro film, or yues tathaa canada kshetra main paanchavin sarvaadhik kamai karne vaali film ban gai he. apane pehle saptahanth main film ne duniya bhar main 641 million dollar, or sanyukt rajya america or canada main 258 million dollar kii kamai kii, jo donon hi kshetron ke liye ucchtam he. 11 dinon main 1 billian dollar ke vishwavyaapee sakal tak pahunchakar yah itihaas main aisa karne vaali sabase tej film he. iskaa sikval 3 may 2019 ko jari kiya jayega.
 zandar grah kaa vinaash kar vahaan se shakti mani kaa adhigrahan karne ke baad, thanos apane bacchon ko lekar us jahaaj par aata he, jo esaguard ke vinaash ke bache hue logon ko le ja rahaa hota he. thor, loki, hemdoul or halk thanos ko tecerect kyub se antariksh mani nikaalane se nahin roak pate kyonki thenos thor ko kaid kar, loki ko maar detaa he, or halk ko parajeet detaa he. hemdoul maare jane se pehle bifrost kaa upyog kar halk ko prithvi par bhej detaa he. iske baad thanos apane bacchon ke saath nikalataa he or jahaaj ko nasht kar detaa he.
 new york shahar ke sanctom sanctaram main halk durghatnagrast hokar bhoomi par girtaa he, or waapas bruce binar main badal jaataa he. vahaan vah stephen strange or vong ko brahmad main jivan bhar ke aadhe hisse ko maarane kii thanos kii yojana ke bare main chetavanee detaa he. jawaab main, strange tony stark se sampark karata he. maav or obsidian strange se samay mani ko praapt karne ke liye aate hai. peter parker bhi vahaan pahunch jaataa he, or phir ek yuddh ke baad, maav strange ko pakad kar le jaataa he; or stark or parker maav kii spesship kaa peechha karte hai, jabaki binar steve ragers se sampark karne kii koshish karata he.
 smriti mani praapt karne ke liye proxima midnite or corvas glev scotland main wanda meximoff or vijan par hamalaa karte hai, lekin rogers, natasha romanoff or sam wilson unhen bachaa lete hai, or sabhi log avangers ke nae centre par james rods ke saath aashray lete hai. thanos ko mani punah praapt karne se rokane ke liye vijan apane maathe main sthit smriti mani ko nasht kar apane praan tyaagane kii peshkash karata he, lekin binar use bataata he ki is mani ke bina bhi uskaa astitv sambhav he, or phir rogers ke suzav par wo log vakanda kii yatra par nikalate hai, kyonki rogers kaa maananaa ​​he ki vahaan vijan ko nasht kiye bina hi mani ko hataane ke sansaadhan uplabdh hai.
 gargiens of da gallexi asgardian jahaaj kii distress kol kaa jawaab dete hai, or thor ko bachaa lete hai. thor anumaan lagata he ki thanos iske baad vaastaviktaa mani kii talash main jaayegaa, jo ki noware main colector ke kabje main he. rocket or grout thanos ko maarane main sakasham kisi hathiyaar ko punah praapt karne ke liye thor ke saath nidavelir jate hai, jahaan ve itry kii sahaayta se strormbraker naamak ek kulhadi banaate hai. isi bich, peter quil, gamora, drakes or mantis thanos ko rokane ke liye noware jate hai, lekin vah pehle se hi vaastaviktaa mani apane kabje main kar chukaa hota he. thanos apni beti gamora kaa apharan kar apane saath le jaataa he, jo apni bahan nebula ko yatnaa se bachaane ke liye thanos ko aatma mani kaa pataa bataa detii he. thanos or gamora vormir naamak grih ko jate hai, jahaan aatma mani kaa rakhwala, red scal unhen suchit karata he ki mani ko praapt karne ke liye apane sabase pyaare vyakti ko tyaagna aavashyak he. thanos anichhaa se gamora ko khai main phenk detaa he, or uski mrityu par use aatma mani mil jaati he.
 nebula kaid se batch nikalati he, or shesh gargiens se anurodh karti he ki ve titan, ko nasht kar den. stark or parker jahaaj se nikalakar strange kaa bachaav karte hue maav ko maar daalate hai. titan main pahunchakar ve quil, drakes or mantis se milte hai. strange samay mani kii sahaayta se lagbhag 1.5 karod sambhavit bhavishya dekhtaa he, or bataata he ki usne keval ek baar hi thanos ko haarate dekha he. puraa samooh thanos kaa muqabla karne or mushtiband ko hataane kii yojana banaata he. thanos aata he, or strange ko apni yojanaon ko brahmad ke astitv ko sunishchit karne ke liye jaruri or nyaaysangat bataata he. samooh thanos par lagbhag niyantran kar hi chukaa he ki nebula pataa laga leti he ki thanos ne gamora ko maar daalaa he. isse gussa hokar quil thanos par akele hi akraman kar detaa he, jisase us par samooh kii pakad tut jaati he, or vah unhen haraa detaa he. ghayal stark ko jivit chhodane ke badale strange thanos ke saamne aatmasamarpan kar samay mani use de detaa he, or thanos prithvi ke liye ravaanaa ho jaataa he.
 vakanda main pahunchane par rogers baki barns se miltaa he, or vijan ke maathe se smriti mani nikaalane kaa kaary shuri ko saunpta hai. thanos kii sena vakanda par hamalaa bol detii he or sabhi avangers tii'challa or vakanda ke sainya balon ke saath unka saamana karte hai. binar, jo halk main badalane main asamarth ho jaataa he, stark ke halkbster kavach ko dhaaran karata he. thor, rocket, or grout bhi prithvi par aa pahunchate hai, or yuddh main shaamil hote hai. midnite, obsidian, or glev maare jate hai, or unki sena maidan chhodkar bhaag kadi hoti he. ant main, thanos dharti par aata he, or koi anya vikalp naa bachane par wanda smriti mani ko vijan ke maathe main hi nasht kar detii he, lekin thanos samay mani kii sahaayta se ise punarprapt kar letaa he. thor dwaara gambhir rup se ghayal hone ke baavjood, thanos mushtiband ko sakriy karne main safal rahata he, or teleport hokar dur chalaa jaataa he.
 thanos kii yojana safal hoti he, or drakes, grout, mantis, meximof, parker, quil, strange, tii'challa or wilson samet brahmad ke aadhe jeev turant hi mrityu ko praapt ho jate hai. titan par keval nebula or stark, jabaki vakanda ke yudhakshetra par binar, em baaku, okoy, rods, rocket, rogers, romanoff or thor hi jivit bachate hai. thanos kaa ghaav thik ho jaataa he, or vah mushtiband ke saath kisi or grah par chalaa jaataa he, jahaan vah santosh main baithkar suryaast hote dekhtaa he.
 post-credit drishy main, nik furi ek sankat sanket ko prasaarit karata he, jaise jaise vah, maaria hill or anya prithvi ke aadhe jeevon ke saath mitane lagate hai. uski divaais laal or neeli prishthbhumi par ek star incignia pradarshit karti he, jo captain maarval kaa pratik he.
 inke atirikt bhi kai abhinayta emsiu kii pichhali filmon ke apane charitron ko aage badhaate hai; danni gurira doraa milaaj kii netaa okoye ke rup main, leticia rhite tii'challa kii choti bahan shuri ke rup main, jeremi rainer "hakai" naam ek master archer, clint barton ke rup main jisaki apni alag hi kahani chalati he, kobi smalders shield kii purv sah-nirdeshak maaria hill ke rup main, paul red scot laing/aint-main ke rup main, winston duk em'baaku ke rup main, tesa thompsan thor kii saathi valkiri ke rup main, angela baset tii'challa kii maa ramonda ke rup main or jaikab batalan peter ke mitra ned ke rup main dikhaai denge.
 marwel ne oktober 2014 main ghoshnaa kii thi ki wo age of ultron ke do bhaag banaaegi, jiskaa naam 'avangers: infinity war' rakhaa gaya he, or iskaa pehla bhaag 4 may 2018 ko or doosraa bhaag 3 may 2019 ko pradarshit hoga. iske baad april 2015 main maarval ne ghoshnaa kii ki in donon filmon kaa nirdesan ruso bandhu karenge, or in donon kaa filmakan 2016 main shuru ho jayega. usee maheene film ke nirmaataa kevin fies ne bataaya ki donon filmein ek hote hue bhi alag hongi, or is kaaran inhen "do bhaagon main kaati gai ek film nahin kaha ja saktaa." may 2015 main christopher marcus or stephen mecfrili ko 1991 kii gym sterling kii "da infinity gountlet" or 2013 kii jonathan hicoman kii "infinity" comic pustakon ko aadhaar banaakar film kii patakatha likhane kaa kaam diya gaya. jo ruso ne bataaya ki yah film 90 ke dashak kii chori sambandhi filmon jaisi hogi, jisamen thanos tod phod machaate hue anantamaniyon ko praapt karne kii koshish karegaa, or har koi puri film main use rokane kaa prayaas karegaa. may 2016 main ruso bandhuon ne bataaya ki donon filmon ke madhya kanfuzan kam karne ke liye donon filmon kaa naam badalakar kuch or rakhaa jayega, or phir usee varsh july main maarval ne ek aupchaarik ghoshnaa kar is film kaa naam "avangers: infinity war" kar diya.
 film kii principal photography georgia kii fite county ke pinwood atlanta studio main, 23 janvari 2017 ko, 'mairi lou' naam ke saath, trent opeloch ke diarector of photography rahete hue shuru hui. farvari kii shuruyaat main maarval ne pushti kii ki robert doni junior tony stark/aayran main ke rup main, kris prat peter quil/star lard ke rup main, or tom holland peter parker/spidar main ke rup main film main shaamil honge. iske baad aage kaa filmakan scotland ke edinburgh, glassgo or scottish hiland main jari rakhaa gaya, haalanki studio sambandhi sabhi kaam kambarnold ke wardpark studio main hua. may 2017 kii shuruyaat main england ke daraham main sthit daraham cathedral main kuch drishy filmaae gaye. iske baad june 2017 ke ant main atlanta downtaun main, july 2018 main atlanta ke central park main, or madhya july main new york ke queens main filmakan kii prakriya chali. 14 july 2017 ko filmakan kaa kaam purna kiya gaya.
 july 2017 ke ant main jo ruso ne bataaya ki film main kuch adhure drishy rah gaye hai, jinhen "agle kuch maheenon main filmaaya jayega." march 2018 kii shuruyaat main digni ne sanyukt rajya main film kii release tithi 27 april 2018 kar di, taaki ise uski anya antarrashtriya pariyojnaon ke saath hi jari kar diya jaae. film ke visual iffect industrial lite and magic, fremestore, methd studio, veta digital, dabl negative, sinesite, digital domen, rij, lola viefex tathaa paracepshan main taiyaar kiya gaya.
 avangers: infinity war kaa world premier los angelis main 23 april 2018 ko rakhaa gaya, haalanki film ko saath saath el capitan theatre or gromons chines theatre main bhi chalaaya gaya. iske baad ise vishwa bhar ke cinemagharon main 27 april ko 3di tathaa imax par jari kar diya gaya, haalanki kuch chuninda deshon main 25 april se hi iske pradarshan shuru ho gaye the. sanyukt rajya america main yah film 4,474 cinemagharon main darshaayi gai, jo ki kisi digni film ke liye sabase badi pradarshan thi; un cinemagharon main se 408 imax the. bharat main yah chaar bhashaaon main lagbhag 2,000 cinemagharon par pradarshit hui, jo ki kisi bhi hollywood film ke liye sabase badi relies thi. film pehle sanyukt rajya main 4 march ko pradarshit honi thi, parantu isaki pradarshan tithi baad main badalakar 27 april kar di gai. 
 april ke shuruyaat se hi film kii kuch drishy alag alag shaharon main film ke samachar samvaavdaata daure ke samay los angelis premier se pehle dikhaai jane lagi thi. haalanki, film ke nirdeshak ruso bandhuon ne pehle hi spasht kar diya tha ki is pradarshnee main keval film ke kuch bhaag hi dikhaae jaaenge. sanyukt raashtra main iske pradarshit hone se pehle neuyork or orlando ke eemasi theatre main 25 april se hi maarval cinemetic univers kii 11 filmein lagaataar dikhaai gayi. los angelis ke el capitan theatre main bhi pradarshan se pehle aisi hi ek film shrinkhalaa dikhaai gayi.
 june 2016 main, da avangers ke liye sangeet dene vaale alan sylvastry, ko infinity war or uski agali kadi main sangeet dene ke liye chunaa gaya. silavestry ne film ke liye sangeet janvari 2018 main record karnaa shuru kiya, or march ant tak puraa kar diya. is film ke sangeet par kaam karne ko sylvestri ne ek bilkul alag anubhav bataaya, or kaha ki yah unke "ab tak ke kiye gaye sabhi kaamon se bilkul alag tha." 23 geeton vaali film kii album ko do sanskarnon main hollywood ricards or maarval mujeec dwaara 27 april 2018 ko digital praaroop main, jabaki 3 may 2018 ko sidi/keseton main jari kiya gaya tha.
 11 june 2018 tak, avangers: infinity war ne sanyukt rajya america or canada main 656.1 million dollar or anya kshetron main 1.346 billian dollar kii kamai kar lee he, or is prakaar duniya bhar main isaki kul kamai 2.002 billian dollar he. da phet of da furious ke 542 million dollar ke record ko peeche chhod is film ne 640.5 million dollar kaa vyaper kar sabase bada vishwavyaapee opening saptahanth bana liya, jabaki 258.2 million dollar kii gharelu kamai ke saath yah star vars: da force avekans kaa 248 million dollar kaa record paar kar gai. avangers: infinity war vishwa kii chauthi sabase zyada kamai karne vaali film, or saath hi 2018 kii sabase zyada kamai karne vaali film, sabase zyada kamai karne vaali superhiro film, or yues tathaa canada kshetra main paanchavin sarvaadhik kamai karne vaali film he. 11 dinon main 1 billian dollar ke vishwavyaapee sakal tak pahunchakar yah itihaas main aisa karne vaali sabase tej film he.
