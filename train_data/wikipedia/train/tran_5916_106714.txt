 yashodharman chhathi shatabdi ke aarmabhik kaal main malwa ke maharaja the. chhathi shatee i0 ke dwitiya charan main malwa praant ke sthaneey shaasha ke rup se aage badhkar yashodharman puure uttari bharat par chaa gaya. uskaa udai ulkapaat kii bhanti teevr gati se hua tha or usee kii bhanti bina adhik spasht prabhaav chode vah itihaas se lupt ho gaya.
 yashodharman kii utpatti or praarambhik itihaas ke vishay main kuch nahin gyaat he. uske ek abhilekh main use oulikar vansh kaa kaha gaya he. is vansh ke log paanchavin shatabdi ke madhya main gupt samrajya ke samant ke rup main malwa par shashan kar rahe the. kintu uske baad lagbhag sau varsho ke liye is vansh kii koi soochna nahin milti. gupton kii shakti ksheen ho chali thi. vaakatakon or hunon ke akraman ke kaaran malwa kii raajnneetik dasha asthir thi. aise main yashodharman jaise mahatvakankshi or yogya vyakti ke liye apana prabhaav badhanaa saral tha.
 yashodharman ke vishay main hamaara gyaan mandsaur se praapt uske do abhilekhon tak hi simit he. ek abhilekh main kaha gaya he ki uskaa prabhutv lauhitya se mahendra parvat tak or himalay se pashchimi sagar tak failaa tha. yah vivaran paramparaagat digvijay kaa he. in prashastiyon main atishyokti kaa ansh avashya hoga kintu is prakaar ke daawey nitant niraadhaar nahin kahe ja sakate. abhilekh main yah bhi kaha gaya he ki askaa adhikaar un pradeshon par bhi tha jo gupt raajaaon or hunon ke bhi adhikaar main nahin the. uske praantpal abhayadutt ke adhikaar main vindhyas or paariatr ke bich kaa pradesh tha jo arab sagar tak failaa tha. is vistrut samrajya kii vijay ke sambandh main usne kin kin rajwanshon ko parajeet kiya, iskaa koi ullekh nahin miltaa. abhilekh main uske dwaara parajeet shatruon main keval mihirkul kaa ho naam diya gaya he.
 gupt naresh baladitya ne bhi mihirkul ko parajeet kiya tha. is ghatana ke saath yashodharman ke krityon ko kalkram main rakhana kathin he. yashodharman or balditya kii vijay ek hi ghatana he, athwa yashodharman ne baladitya ke samant ke rup main hi mihirkul ko parajeet kar baad main apni swatantra satta sthapit kii, yaa mihirkul do sthanon par parajeet hua- pashchim main yashodharman or purv main baladitya ke dwaara yaa vah pehle yashordhman or uske baad baladitya ke haathon parajeet hua aadi sambhaavnaaon main se kisi ek ko nishchayatmak batalaana sambhav nahin. yuvan chwad ke anusaar baladitya ke haathon parajeet hone par bhi mihirkul ne apana sir jhukaana nahin sweekaar kiya or kashmir main jaakar apana adhikaar sthapit kiya. yadi isse mandsor abhilekh main mihirkul ke varnan kii samanta dekhi jaay to kaha ja saktaa he ki mihikul kii dwitiya paraajay yashodharman ke hi haathon hui thi. shaktishaalee hunon or gupton ko parajeet karnaa yashodharman kii pramukh uplabdhiyaan thi. uskaa utkarsh kaal 528 i0 ke baad tha. kintu uski vijay sthaayee nahin rah sakin. 543 i0 main hamen yashodharman ke prabhutv kaa koi prabhaav shesh nahin miltaa. phir bhi uskaa yah mahatv avashya tha ki usne apane udhaaharan se anya saamanton ko utsahit kiya jinaki badhati shakti or tajjanit sangharsh ke falswaroop gupt samrajya chhin bhinn ho gaya.
 yashodharman kaa doosraa naam vishnuvardhan tha. usne rajadhirajaprameshwar or samrajt kii oopaadhi dhaaran kii thi. vah shiv kaa bhakt tha. abhilekh main uske achche shashan or uske sadgunon ke kai ullekh hai. uski tulana manu, bharat, alerk or mandhata se kii gai he. ki apane samay main hi use vishesh gaurav praapt hua tha. 
