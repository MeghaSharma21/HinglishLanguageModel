 shahid chandrasekhar 'aaazaad' aitihaasik drushti se bhartiya swatantrata sangram ke swatantraaa senaanee the. ve shahid ram prasad bismil va shahid bhagat singh sareekhe krantikariyon ke ananyatam saathiyon main se the. 
 san 1922 main gandhiji dwaara asahyog aandolan ko achaanak band kar dene ke kaaran unki vichaardhaara main badlaav aayaa or ve krantikari gatividhiyon se jud kar hindustan republican associyeshan ke sakriy sadsy ban gayi. is sanstha ke madhyam se unhone ram prasad bismil ke netritv main pehle 9 agast 1925 ko kakori kand kiya or faraar ho gayi. iske pashchaat san 1927 main 'bismil' ke saath 4 pramukh saathiyon ke balidaan ke baad unhone uttar bharat kii sabhi krantikari partiyon ko milakar ek karte hue hindustan socialist republican asosiyeshan kaa gathan kiya tathaa bhagat singh ke saath lahore main lala lajpat raay kii maut kaa badla sonders kaa hatya karke liya evam dilli pahunch kar asembli bam kand ko anjaam diya.
 chandrasekhar aaazaad kaa janm bhabra gaanv  main 23 july san 1906 ko hua tha. unke purvaj badarka se the. aaazaad ke pita pandit seetaram tiwari sanwat 1956 main akaal ke samay apane paitruk nivas badarka ko chhodkar pehle kuch dinon madhya pradesh alirajpur riyasat main naukari karte rahe phir jaakar bhabra gaanv main bas gayi. yaheen balak chandrasekhar kaa bachapan beetaa. unki maan kaa naam jagaranee devi tha. aaazaad kaa praarambhik jivan adivasee bahulya kshetra main sthit bhabra gaanv main beetaa atev bachapan main aaazaad ne bhil baalkon ke saath khub dhanush baan chalaaye. is prakaar unhone nishanebaaji bachapan main hi sikh lee thi. balak chandrasekhar azaad kaa man ab desh ko azaad karaane ke ahimsaatmak upayon se hatakar sashastr kranti kii ore mud gaya. us samay banaras krantikariyon kaa garh tha. vah manmathanath gupt or pranavesh chatarji ke sampark main aaye or krantikari dal ke sadsy ban gayi. krantikariyon kaa vah dal "hindustan prajatantra sangh" ke naam se janaa jaataa tha.
 1919 main hue amritsar ke jaliyanvaala baag narsanhaar ne desh ke navayuvakon ko udwelit kar diya. chandrasekhar us samay padhai kar rahe the. jab gandhiji ne san 1921 main asahyog aandolankaa farmaan jari kiya to vah aag jwalamukhi banakar fat padi or tamaam anya chaatro kii bhanti chandrasekhar bhi sadakon par utar aaye. apane vidhyalay ke chaatro ke jatthe ke saath is aandolan main bhaag lene par ve pehali baar giraftaar hue or unhen 15 beton kii sazaa mili. is ghatana kaa ullekh pan0 jawaharlal nehru ne kaayda todane vaale ek chote se ladke kii kahani ke rup main kiya he- 
 chandrashekhar aaazaad ne ek nirdhaarit samay ke liye jhaansi ko apana garh bana liya. jhaansi se pandrah kilometre dur orchha ke jangalon main vah apane saathiyon ke saath nishanebaaji kiya karte the. achook nishanebaaj hone ke kaaran chandrashekhar aaazaad duusare krantikariyon ko prashikshan dene ke saath-saath pandit harishankar brahmacharee ke chhadm naam se bacchon ke adhyaapan kaa kaary bhi karte the. vah dhimarpur gaanv main apane isi chhadam naam se sthaneey logon ke bich bahut lokapriy ho gaye the. jhaansi main rahete hue chandrashekhar aaazaad ne gaadi chalaani bhi sikh lee thi.
 asahyog aandolan ke dauraan jab farvari 1922 main chauri chaura kii ghatana ke pashchaat bina kise se puche gandhiji ne aandolan waapas le liya to desh ke tamaam navayuvakon kii tarah azaad kaa bhi congress se moh bhang ho gaya or pandit ram prasad bismil, shachindranath sanyaal yogeshchandra chatarji ne 1924 main uttar bharat ke krantikariyon ko lekar ek dal hindustani prajatantrik sangh kaa gathan kiya. chandrasekhar azaad bhi is dal main shaamil ho gayi. is sanghathan ne jab gaanv ke amir gharon main dakaitiyaan daaleen, taaki dal ke liye dhan jutaney kii vyavastha ho sake to yah tay kiya gaya ki kisi bhi aurat ke upar haath nahin uthaaya jayega. ek gaanv main ram prasad bismil ke netritv main daali gai dakaiti main jab ek aurat ne azaad kaa pistaul chin liya to apane balashaali sharir ke baavjood azaad ne apane usulon ke kaaran us par haath nahin uthaaya. is dakaiti main krantikari dal ke aath sadasyon par, jisamen azaad or bismil bhi shaamil the, puure gaanv ne hamalaa kar diya. bismil ne makaan ke andar ghuskar us aurat ke kasakar chaanta maaraa, pistaul waapas chhini or aaazaad ko daantate hue khinchakar baahar laaye. iske baad dal ne keval sarkari pratishthanon ko hi luutane kaa faisla kiya. 1 janvari 1925 ko dal ne samooche hindustan main apana bahucharchit parchaa da revolutionari baanta jisamen dal kii nitiyon kaa khulaasa kiya gaya tha. is pamfalet main sashastr kranti kii charchaa kii gayi thi. ishtahaar ke lekhak ke rup main "vijaisingh" kaa chhadam naam diya gaya tha. shachindranath sanyaal is parche ko bengal main post karne ja rahe the tabhi police ne unhen bankura main giraftaar karke jail bhej diya. "ech0 aar0 e0" ke gathan ke avasar se hi in teenon pramukh netaaon - bismil, sanyaal or chatarji main is sanghathan ke uddeshyon ko lekar matbhed tha.
 is sangh kii nitiyon ke anusaar 9 agast 1925 ko kakori kand ko anjaam diya gaya. jab shahjahanpur main is yojana ke bare main charchaa karne ke liye meeting bulaayi gayi to dal ke ek maatr sadsy ashfak ulla khan ne iskaa virodh kiya tha. unka tark tha ki isse prashasan unke dal ko jad se ukhaadne par tul jaayegaa or aisa hi hua bhi. angrez chandrasekhar azaad ko to pakad nahin sake par anya sarvocch kaaryakartaon - pandit ram prasad 'bismil', ashfak ulla khan evam thakurroshan singh ko 19 disambar 1927 tathaa usase 2 din purv rajendranath lahidi ko 17 disambar 1927 ko phaansi par latakaakar maar diya gaya. sabhi pramukh kaaryakartaaon ke pakde jane se is mukademe ke dauraan dal paay: niskriy hi rahaa. ekaadh baar bismil tathaa yogesh chatarji aadi krantikariyon ko chhudaane kii yojana bhi bani jisamen azaad ke alaava bhagat singh bhi shaamil the lekin kisi kaaran vash yah yojana puri na ho saki.
 4 krantikariyon ko phaansi or 16 ko kadi kaid kii sajaa ke baad chandrasekhar azaad ne uttar bharat ke sabhi kantikariyon ko ekatra kar 8 sitambar 1928 ko dilli ke firoj shah kotla maidan main ek gupt sabha kaa aayojan kiya. isi sabha main bhagat singh ko dal kaa prachaar-pramukh banaaya gaya. isi sabha main yah bhi tay kiya gaya ki sabhi krantikari dalon ko apane-apane uddeshy is nayi party main vilay kar lene chaiye. paryaapt vichaar-vimarsh ke pashchaat ekamat se samaajwaad ko dal ke pramukh uddeshyon main shaamil ghoshit karte hue "hindustan republican asosiyeshan" kaa naam badalakar "hindustan socialist republican associyeshan" rakhaa gaya. chandrasekhar azaad ne sena-pramukh kaa daayitv samhaala. is dal ke gathan ke pashchaat ek nayaa lakshya nirdhaarit kiya gaya - "hamaari ladaai aakhri faisla hone tak jari rahegi or vah faisla he jeet yaa maut."
 17 disambar, 1928 ko chandrasekhar azaad, bhagatsingh or raajaguru ne sandhya ke samay lahore main police adheekshak ke daphtar ko ja gheraa. jyon hi je. pi. sanders apane angrakshak ke saath motor cycle par baithkar niklaa, pehali goli raajaguru ne daag di, jo sarhrs ke mastak par lagi or vah motor cycle se neeche gir padaa. bhagatsingh ne aage badhkar chaar–chah goliyaan or dagkar use bilkul thanda kar diya. jab sanders ke angrakshak ne peechha kiya to chandrasekhar azaad ne apni goli se use bhi samaapt kar diya. lahore nagar main jagah–jagah parache chipka die gaye ki lala lajpatraay kii mrityu kaa badla le liya gaya. samast bharat main krantikariyon ke is qadam ko saraahaa gaya.
 chandrasekhar azaad ke hi safal netritv main bhagatsinghor batukeshwar dutt ne 8 april, 1929 ko dilli kii kendriya assembly main bam visphot kiya. yah visphot kisi ko bhi nuksaan pahunchaane ke uddeshy se nahin kiya gaya tha. visphot angrez sarkaar dwaara banaae gaye kaale kaanoonon ke virodh main kiya gaya tha. is kand ke falswaroop bhi krantikari bahut janpriya ho gaye. kendriya assembly main bam visphot karne ke pashchaat bhagatisingh or batukeshwar dutt ne swayan ko giraftaar kara liya. ve nyaayalay ko apana prachaar–manch bananaa chaahate the.
 azaad ke prashansakon main pandit motilal nehru, purushottams tandon kaa naam shumaar tha. jawaharlal nehru se azaad kii bhent anand bhawan main hui thi uskaa zikr nehru ne apni aatmakatha main 'fasivadi manovriti' ke rup main kiya he. isaki kathor aalochana manmathanath gupt ne apane lekhan main kii he. kuch logon kaa aisa bhi kahana he ki nehru ne azaad ko dal ke sadasyon ko samaajwaad ke prashikshan hetu rus bhejne ke liye ek hajaar rupee diye the jinamein se 448 rupaye azaad kii shahadat ke vaqt unke vastron main mili the. sambhavtah surendranath pandeya tathaa yashpal kaa rus janaa tay hua tha par 1928-31 ke bich shahadat kaa aisa silsilaa chalaa ki dal lagbhag bikhar sa gaya. jabaki yah baat sach nahin he. chandrasekhar azaad kii ichha ke viruddh jab bhagat singh essembali main bam phenkane gayi to azaad par dal kii puri jimmevary aa gayi. sanders vadh main bhi unhone bhagat singh kaa saath diya or baad main unhen chhudaane kii puri koshish bhi kii. azaad kii salaah ke khilaaf jaakar yashpal ne 23 disambar 1929 ko dilli ke nazadik vysarai kii gaadi par bam phenkaa to isse azaad kshubdh the kyonki isamen vysarai to batch gaya tha par kuch or karmchaaree maare gaye the. azaad ko 28 may 1930 ko bhagwati charan vohara kii bam-pareekshan main hui shahadat se bhi gaharaa aghat laga tha. iske kaaran bhagat singh ko jail se chhudaane kii yojana bhi khatai main pad gayi thi. bhagat singh, sukhdev tathaa raajaguru kii phaansi rukvane ke liye azaad ne durga bhabhi ko gandhiji ke paas bheja jahaan se unhen kora jawaab de diya gaya tha. azaad ne apane balboote par jhansi or kanpur main apane adde bana liye the. jhansi main master rudra narayan, sadashiv malakapurkar, bhagavaandas mahore tathaa vishwanath vaishampayan the jabaki kanpur main pandit shaligram shukla sakriy the. shaligram shukla ko 1 disambar 1930 ko police ne azaad se ek park main milane jate vakt shahid kar diya tha.
 ech0es0aar0e0 dwaara kiye gayi sanders-vadh or dilli essembali bam kand main phaansi kii sajaa paye teen abhiyukton- bhagat singh, raajaguru va sukhdev ne apil karne se saaf manaa kar hi diya tha. anya sajayaftaa abhiyukton main se sirf 3 ne hi privi kauncil main apil kii. 11 farvari 1931 ko landan kii privi kauncil main apil kii sunwaayee hui. in abhiyukton kii ore se edwocket print ne bahes kii anumati maangi thi kintu unhen anumati nahin mili or bahes sune bina hi apil khaarij kar di gayi. chandrasekhar azaad ne mrityu dand paye teenon pramukh krantikariyon kii sajaa kam karaane kaa kaaphi prayaas kiya. ve uttar pradesh kii hardoi jail main jaakar ganeshashankar vidhyaarthee se mili. vidhyaarthee se paraamarsh kar ve elahabaad gayi or jawaharlal nehru se unke nivas anand bhawan main bhent kii. aaazaad ne pandit nehru se yah aagrah kiya ki ve gandhi ji par lord irvin se in teenon kii phaansi ko umr- kaid main badalawaane ke liye jor daalen! alfred park main apane ek mitra sukhdev raaj se mantranaa kar hi rahe the tabhi si0ai0di0 kaa es0es0pi0 note babar jeep se vahaan aa pahunchaa. uske peeche-peeche baari sankhya main karnalganj thane se police bhi aa gayi. donon ore se hui bhayankar golibari main aaazaad ko veergati praapt hui. yah dukhad ghatana 27 farvari 1931 ke din ghatit hui or hameshaa ke liye itihaas main darj ho gayi. 
 police ne bina kisi ko isaki soochna diye chandrasekhar azaad kaa antim sanskaar kar diya tha. jaise hi aaazaad kii balidaan kii khabar janata ko lagi sara elahabaad alfred park main umad pada. jis vriksh ke neeche aaazaad shahid hue the log us vriksh kii puja karne lage. vriksh ke tane ke ird-gird jhandiyan band di gayin. log us sthaan kii maati ko kapadon main shishiyon main bharkar le jane lage. samooche shahar main aaazaad kii balidaan kii khabar se jabardast tanaav ho gaya. shaam hote-hote sarkari pratishthanon par hamale hone lage. log sadakon par aa gayi.
 azaad ke balidaan kii khabar jawaharlal nehru kii patni kamala nehru ko mili to unhone tamaam congresi netaaon va anya deshbhakton ko isaki soochna di.. baad main shaam ke vakt logon kaa hujum purushottam das tandon ke netritv main elahabaad ke rasulabad shamshaan ghat par kamala nehru ko saath lekar pahunchaa. agle din aaazaad kii asthiyaan chunakar yuvakon kaa ek juluus nikaala gaya. is juluus main itani zyada bheed thi ki elahabaad kii mukhya sadakon par jam lag gaya. aisa lag rahaa tha jaise elahabaad kii janata ke rup main sara hindustan apane is sapoot ko antim vidaai dene umad padaa ho. juluus ke baad sabha hui. sabha ko shachindranath sanyaal kii patni pratibha sanyaal ne sambodhit karte hue kaha ki jaise bengal main khudiram bose kii balidaan ke baad unki raakh ko logon ne ghar main rakhkar sammanit kiya vaise hi azaad ko bhi sammaan milegaa. sabha ko kamala nehru tathaa purushottam das tandon ne bhi sambodhit kiya. isse kuch hi din purv 6 farvari 1931 ko pandit motilal nehru ke dehant ke baad azaad bhes badalakar unki shavyatra main shaamil hue the.
 aaazaad prakhar deshbhakt the. kakori kand main faraar hone ke baad se hi unhone chhipane ke liye sadhu kaa vesh bananaa bakhubi sikh liya tha or iskaa upyog unhone kai baar kiya. ek baar ve dal ke liye dhan jutaney hetu gajipur ke ek maranasann sadhu ke paas chela banakar bhi rahe taaki uske marane ke baad math kii sampatti unke haath lag jaye. parantu vahaan jaakar jab unhen pataa chalaa ki sadhu unke pahunchne ke pashchaat maranasann nahin rahaa apitu or adhik hatta-katta hone laga to ve waapas aa gayi. praaia: sabhi krantikari un dinon rus kii krantikari kahaniyon se atyadhik prabhavit the aaazaad bhi the lekin ve khud padhane ke bajaay dusron se sunne main zyada anandit hote the. ek baar dal ke gathan ke liye bombay gayi to vahaan unhone kai filmein bhi dekhin. us samay mook filmon kaa hi prachlan tha at: ve filmo ke prati vishesh aakarshith nahin hue.
 chandrasekhar azaad ne veerta kii nai paribhaasha likhi thi. unke balidaan ke baad unke dwaara prarambh kiya gaya aandolan or tej ho gaya, unase prerana lekar hajaaron yuvak swatantrata aandolan main kud pade. aaazaad kii shahadat ke solah varshon baad 15 agast san 1947 ko hindustan kii aazaadee kaa unka sapana puraa to hua kintu ve use jite ji dekh na sake. sabhi unhen panditji hi kahkar sambodhit kiya karte the.
