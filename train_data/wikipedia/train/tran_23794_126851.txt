 bhim janmabhumi madhya pradesh ke mau main sthit bhimrao ambedkar kii janmasthali smarak he. ambedkar kaa janm 14 april 1891 ko ek sainya chhavni mau ke kaali palaton ilaake main hua tha. yahaan madhya pradesh sarkaar ne unki janmasthali par ek bhavy smarak banaaya he, jise 'bhim janmabhumi' naam diya gaya he. smarak kaa udghaatan 14 april 1991 ko 100 veen ambedkar jayanti ke din madhya pradesh ke mukhyamantri sunderlaal patwa dwaara hua tha. smarak kii rachana vaastukar idi nimged dwaara kii gayi thi. baad main smarak ko 14 april, 2008 ko 117 veen ambedkar jainti ke maukey par locarpit kiya tha.
 har saal, lakhon ambedakarwaadi, buddha or paryatak ambedkar ko abhivadan karne is unke janmabhumi sthaan kii jagah par jate hai. yah sthaan bhopal se do se teen ghante or indore se 20 kilometre kii duuri par sthit he. is sthaan par ambedkar ko abhivadan karne ke liye, bharat ke pradhan mantri narendra modi 2016 main 125 veen ambedkar jayanti ke diwas par daura kiya tha. 2018 main 127 veen ambedkar jayanti par bharat ke raashtrapati ramnath kovind ne mau kaa daura karke babasahab ambedkar ko abhivadan kiya tha. panchatirth ke rup main bharat sarkaar dwaara viksit kiye ja rahe ambedkar ke jivan se sambandhit paanch sthalon main se yah ek he.
 dow bhimrao ambedkar ke pita raamji malogy sakapaal ne pune main pantoji skool main apni shiksha puri kii. apni shiksha puri karne ke baad, unhone sena main ek shikshak ke rup main apana kariyar shuru kiya or baad main skool main shikshak ban gaye. tab unhen principal ke pad par padonnat kiya gaya. headmaster ke kaam ke 14 saal baad, unhen major ke rup main sena main padonnat kiya gaya. baad main, vah mau main naukari ke liye ruk gayi. kyonki mau yuddh kaa sainya mukhyalay tha. 14 april, 1891 ko mau ke kaali palaton kshetra main bhimabai or raamji baba ko ek putr bhim hua. bhim ko bhima, bhiva yaa bhimrao kahan jaataa tha, jo aage chalakar babasaheb ambedkar naam se prasiddh huye. asprishyata ke unmoolan ke kaaran, bhartiya samvidhan kaa gathan or samuhik buddha dhamm diksha or anya gatividhiyaan, ambedkar ko vishwa str par ek prasiddh vyakti ke rup main pahchaan mili or is jagah ko apana mahatv praapt hua. isliye unka janmasthan, bhartiya logon ke liye visheshta: asprishyon ke liye pavitra bhoomi ban gaya, or ambedkar ke anuyione is janmabhumi ko dekhne ke liye aana shuru kar diya.
 dow. babasaheb ambedkar smarak sosayadi sansthaapak evam adhyaksh bhante sanghashil ne march 1999 main smarak kaa bhumipujan karne ke liye mukhyamantri sunderlaal patwa ko aamantrit kiya. janmabhumi par nirmaan smarak ke nakshe vaastuvid idi nimgade dwaara taiyaar kiye gaye or jayanti samaaroh kii taiyaari shuru kii gai. ambedkar kaa asthi kalash bhanteji mumbai se lekar 12 april 1991 ko mau aae. 14 april 1991 ko babasaheb 100 veen swarna jayanti ke diwas par mukhyanmantri sunderlaal patwa ne smarak kaa shilayanyas kiya, unke saath atal bihari vaajapeyi or mantri bherulal patidaar bhi the, or kaarykram kii adhyakshata bhante dharmsheel ne kii thi. madhya pradesh sarkaar ne aage ek sundar evam bhavy smarak kaa nirmaan kiya or use 14 april, 2008 ko 117 veen ambedkar jainti ke maukey par locarpit kiya.
 smarak kii sanrachana buddha vaastukala kii tarah he. smarak ke pravesh dwaar ke paas ambedkar kii ek bady murti sthapit kii gai he. murti ke upar bhim janmabhumi yah naam ankit hai or uske upar bada ashok chakra yah buddha chihn hai. smarak ke saamne or smarak ke sheersh par do buddha dhvaj hai. smarak ke andar, ambedkar kii unke jivan kaal anusaar kai tasviren lagi hui hai. iske alaava andar bhimrao ambedkar or ramabai ambedkar kii murtiyon bhi hai.
 pradesh sarkaar ne ambedkar jayanti par mau main har saal 'saamaajik samarasata sammelan' yojit kiya jaataa hai. iske alaava, yahaan vibhinn saamaajik or saanskrithik kaarykram bhi yojit kiye jate hai.
