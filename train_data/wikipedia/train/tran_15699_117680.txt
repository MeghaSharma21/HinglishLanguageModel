 nastredamas france ke ek 16veen sadi ke bhavishyavaktaa the. nastredamas keval bhavishyavaktaa hi nahi, doctor or shikshak bhi the. ye plig jaisi bimariyon kaa ilaaj karte the. inhone ne apni kavitaao ke dwaara bhavishya main hone vaali ghatnao kaa varnan kiya tha.
 adhikansh shaikshanik or vaigyanik sutron kaa kahana he ki duniya kii ghatnaon or nastredamas ke shabdon ke bich dikhaae gaye sambandh kaaphi had tak galat vyakhyaaon yaa galat anuwaad kaa parinaam he yaa phir itane kamjor hai ki unhen vaastavik bhavishya bataane kii shakti ke sakshya ke rup main prastut karnaa bekaar he. kuch galat vyakhyaayein yaa galat anuwaad to jaanboojhkar bhi kiye gaye hai. is ke baavjood he bhi, beesvin shatabdi main nastredamas kii kathith bhavishyavaaniyan aam logon ke bich bahut lokapriy ho gayi or kai pramukh vishwa ghatnaon kii bhavishyavaanee kaa shrey unhen diya gaya.
 bhavishya kii baton ko hajaaron saal pehle ghoshnaa karne ke liye mashhoor nastredamas kaa janm 14 disambar 1503 ko france ke ek chote se gaanv saint remi main hua. unka naam mishael di nastredamas tha bachapan se hi unki adhyayan main khaas dilchaspee rahi or unhonen latin, unani or hebru bhashaaon ke alaava ganit, sharir vigyaan evam jyotish shaastra jaise good vishyon par vishesh maharath hasil kar lee.
 nastredamas ne kishoravastha se hi bhavishyavaaniyan karnaa shuru kar di thi. jyotish main unki babbti dilchaspee ne mata-pita ko chintaa main daal diya kyonki us samay kattarpanthi isai is vidya ko acchhee najar se nahin dekhte the. jyotish se unka dhyaan hataane ke liye unhe chikitsa vigyaan padhne maant pelior bhej diya gaya jiske baad teen varsh kii padhai puri kar nastredamas chikitsak ban gaye.
 23 oktober 1529 ko unhone maant polier se hi doctoret kii oopaadhi lee or usee vishvavidhyalay main shikshak ban gaye. pehali patni ke dehanth ke baad 1547 main europe jaakar unhone ain se duusari shaadi kar lee. is dauraan unhonen bhavishyavaktaa ke rup main khaas naam kamaaya.
 ek kinvadanti ke anusaar ek baar nastredamas apane mitra ke saath italy kii sadakon par tahal rahe the, unhonen bheed main ek yuvak ko dekha or jab vah yuvak paas aayaa to use aadar se sir jhukaakar namaskara kiya. mitra ne aashcharyachakit hote hue iskaa kaaran puchha to unhone kaha ki yah vyakti aage jaakar pope kaa asana grahan karegaa. kinvadanti ke anusaar vastav main vah vyakti phelis pereti tha jisane 1585 main pope chunaa gaya. nastredamas ke bare main aisi kai kahaniyaan hai, lekin inamen se kisi ke liye koi saboot nahin he.
 nastredamas kii bhavishyavaaniyan kii khyaati sun france kii maharani catherine ne apane bacchon kaa bhavishya jaanane kii ichha jaahir kii. nastredamas apni ichha se yah jaan chuke the ki maharani ke dono bachche alpaayu main hi puure ho jaaenge, lekin sach kehane kii himmat nahin ho paayi or unhone apni baat ko pratikatmak chhandon main pesh kiya. isak prakaar vah apni baat bhi kah gaye or maharani ke man ko koi chot bhi nahin pahunchi. tabhi se nastredamas ne yah tay kar liya ki ve apni bhavishyavaaneeyan ko isi tarah chando main hi vyakt karengen.
 1550 ke baad nastredamas ne chikitsak ke peshey ko chhod apana puraa dhyaan jyotish vidya kii sadhana par laga diya. usee saal se anhone apana vaarshik panchag bhi nikaalnaa shuru kar diya. usamen grahon kii sthiti, mausam or fasalon aadi ke bare main purvanumaan hote the. kaha jaataa he ki unamem se zyaadaatar satya sabit hui. nastredamas jyotish ke saath hi jaadu se judi kitabon main ghanton duube rahete the.
 nastredamas ne 1555 main bhavishyavaaniyon se sambandhit apane pehle granth centuri ke pratham bhaag kaa lekhan puraa kiya, jo sabase pehle french or baad main angreji, german, italvi, roman, greek bhashaaon main prakashit hua. is pustak ne france main itnaa tahalaka machaaya ki yah us samay mahangi hone ke baad bhi haathon-haath bik gai. unke kuch vyakhyakaaron k maananaa he ki is kitaab ke kai chando main pratham vishwa yuddh, nepolian, hitler or kennedy aadi se sambanddh ghatnaayen spasht rup se dekhi ja sakati hai. vyakhyakaaron ne nastredamas ke anek chando main tisare vishwayuddh kaa purvanumaan or duniya ke vinaash ke sanket ko bhi samaj lene main safalataa praapt kar lene kaa daawa kiya he. adhikansh shaikshanik or vaigyanik sutron kaa kahana he ki ye vyakhyaayein galat anuwaad yaa galatarahami kaa parinaam hai or kuch galtiyaan to jaanboojhkar bhi kii gayi hai.
 nastredamas ke jivan ke antim saal bahut ksht se gujarey. france kaa nyaay vibhaag unke viruddh yah jaanch kar rahaa tha ki kya vah vaastaav main jaadu-tone kaa sahaara lete the. yadi yah aarope siddh ho jaataa, to ve dand ke adhikari ho jate. lekin jaanch kaa nishkarsh yah niklaa ki ve koi jaadugar nahin balki jyotish vidya main paarangat he. unheen dinon jalodar rog se grast ho gaye. sharir main ek phoda ho gaya jo lakh upachar ke baad bhi thik nahin ho paaya. unhen apni mrityu kaa purvabhaas ho gaya tha, isliye unhone 17 june 1566 ko apni vasiyat taiyaar karwaai. ek july ko padri ko bulaakar apane antim sanskaar ke nirdesh die. 2 julai 1566 ko is mashhoor bhavishyavaktaa kaa nidhan ho gaya. kaha jaataa he ki apni mrityu kii tithi or samay kii bhavishyavaanee ve pehle hi kar chuke the.
 ek vyakhya ke anusaar "nastredamas ne apane sambandh me jo kuch gini-chuni bhavishyavaaniyan kii thi, unamem se ek yah bhi thi ki unki maut ke 225 saal baad kuch samajavirohi tatv unki kabr khodenge or unke avasheshon ko nikaalane kaa prayaas karenge lekin turant hi unki maut ho jaaegi. vastav me aisi hi hua. francisi kranti ke baad 1791 main teen logon ne nastredamas kii kabr ko khoda, jinaki turant maut ho gayi." yah keval ek shahari myth .
