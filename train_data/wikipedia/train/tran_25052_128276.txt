 hansavataar, bhagwaan vishnu kaa avatar he. iskaa ullekh pramukh avatar ke rup main sarvapratham mahabharat main hua he.
 vishnusahasranam main bhi bhagavan ke ek naam ke rup main 'hans' kaa bhi prayog hua he jisaki vyakhya aadi shankaracharya ne is tarah kii he - 'ahan sah' is prakaar tadatmyabhav se bhaavana karne vaale kaa sansarbhay nasht kar dete hai, isliye bhagavan hans hai. . is avatar se sambaddh sabase mukhya baat upadesh dene kii he. mahabharat ke shaantiparv main prajapati ke dwaara suvarnamay hans kaa rup dhaaran kar sadhyganon ko upadesh dene kii katha varnit he. yadhyapi 'prajapati' kaa arth praayah brahma maan liya jaataa he parantu vastutah yah shabd anek vyaktiyon ke liye prayukt hua he. isliye is shabd ke saath jude anya sandarbhon ke anusaar iskaa arth nirdhaarit hota he. mahabharat main anek jagah 'vishnu' tathaa 'krishna' ke liye iskaa prayog hua he. ukt katha main bhi 'prajapati' ko 'aj' or 'nity' kaha gaya he. atah yah brahma se kahin adhik brahm kaa vaachak he. is hans rup main sadhyganon ko jo upadesh diya gaya vahi 'hansagita' ke naam se bhi janaa jaataa he. kul 45 shlokon ke is adhyay main kul 35 shlokon kaa yah upadesh atyant mahatvapurn he. saral shabdon main aadhyatmikta ke saath vyaavhaarikta kaa manikanchan yoga isaki atirikt visheshta he.
 baad main hans avatar ko gaun mana gaya or iskaa vistrut vivaran puraanon main uplabdh nahin he. shrimadbhagwat mahapurana main is avatar ko naarad ko upadesh denevaala kaha gaya he. anyatra is avatar ke bare main yah bhi mana gaya he ki sanakaadi rishi ko isi rup main bhagavan ne gyaan diya tha or batalaaya tha ki vishay or unka chintan donon hi maaya he. donon main kuch bhed nahin he.
