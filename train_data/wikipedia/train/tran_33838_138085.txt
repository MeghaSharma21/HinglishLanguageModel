 june 2013 main, uttar bharat main baari barish ke kaaran himachal pradesh or uttrakhand main baadh or bhuskhalan kii sthiti paidaa ho gayi. isse prabhavit anya rajya haryana, dilli or uttar pradesh hai. baadh ke kaaran jaan-maal kaa baari nuksaan hua or bahut se log baadh main bah gaye or hajaaron log beghar ho gayi. 24 june 2013 ke anusaar is bhayanak aapadaa main 5000 se zyada log maare ja chuke hai,
 himachal pradesh or uttarakhand rajya apekshaakrit duurastha or van, parvat shreniyon tathaa barf se dhake chotiyon se bhare hue hai. yahan kai tirth sthalon ke saath-saath desh-videsh ke paryatakon ke aakarshan hetu prakritik drishy vidyaman he. 17 june 2013 ko uttarakhand rajya main huyi achaanak moosaldhar varsha 340 millimetre darj kii gayi jo saamaanya benchmark 65.9 mimi se 375 pratishat zyada thi jiske kaaran baadh kii sthiti utpann huyi.isi dauraan achaanak uttarkashi main badal fatne ke baad aciganga or bhagirathi main jal str bad gaya. vahiin lagaataar hoti rahi barish kii vajah se ganga or yamuna kaa jal str bhi teji se badha. kumaun ho yaa gadhwal mandal, barish har jagah betarah hoti rahi.haridwar main bhi ganga khatre ke nishaan ke kareeb pahunch gai jiske chalate ganga tat par based saikadon gaanvon main baadh kaa pani ghus gaya. nateeja janajivan thahar sa gaya. himachal pradesh yadhyapi uttarakhand kaa padosi rajya he isliye iskaa vyapak prabhaav vahaan dekha gaya. garmiyon ke dauraan barf pighalane se june ke maheene main amuman yahan kaa mausam nam hota he, kintu vyapak aapadaa kii sthiti se mausam vibhaag kaa purvanumaan hi suraksha kavach ban saktaa tha. baari barish ke bare main sarkari agenciyon or bhartiya mausam vigyaan vibhaag dwaara pehle se vyapak prachaar nahin diya gaya. is vajah se hajaaron logon ke jivan or sampatti kaa baari nuksaan hua.
 baadh ke kaaran bhuskhalan hone laga, jisase saikadon ghar ujaad gayi or fanse huye hajaaron logon ko surakshit pahunchaaya gaya.qudarat kaa qahar sabase zyaada pahari rajyon uttarakhand or himachal pradesh main barapa hua. sabase zyaada tabaahi rudraprayag zile main sthit shiv kii nagari kedarnath main hui. kedarnath mandir kaa mukhya hissaa or sadiyon purana gumbad to surakshit he lekin pravesh dwaar or aas-paas ke saare ilaake yaa to bah gaye hai yaa puri tarah tabah ho gaye hai. uttarakhand ke kedarnath, rambada, sonprayag, chandrapuri or gaurikund main baari nuksaan hua he. kumaun mandal main pithauragarh zila sabase zyaada prabhavit hua he. saikadon gaanv baad main bah gaye hai. uttarakhand main huyi barish kaa asar uttarapradesh ke saharanpur main bhi padaa jahaan se 15 se zyada logon ke maare jane kii khabar he. pani chode jane ke kaaran yamuna nadi se lage haryana ke karnal, panipat, sonipat or faridabad main bhi baadh kii sthiti utpann ho gayi. isi bich uttarapradesh main sharada nadi paalia kalam main khatre ke nishaan ko paar kar gai or baharich jile main mahsi kshetra main 44 gaanv ke logon ko duusari jagah le jane ke nirdesh diye gaye.
 chardhaam main se ek or bharat ke prasiddh shiv mandiron main se ek kedarnath mandir baari barish ke kaaran malbe or keechad se kshatigrastha hua he. jiske parinamswaroop mandir kii deevaaren gir gai or baadh main bah gayi. kedarnath uttrakhand ke rudraprayag jile main sthit he. yah sthaan samudratal se 3584 meter kii oonchaai par himalay parvat ke gadhwal kshetra main aata he. hindu dharmik granthon main ullikhit baarah jyotirlingon main se sabase unchaa jyotirling yaheen par sthit he. chaturbhujakar aadhaar par pathar kii badi-badi pattion se banaaya gaya yah mandir kareeb 1000 varsh purana he or isamen garbhagrih kii ore le jaati sidhiyon par paali bhashaa ke shilaalekh bhi likhe hai. kedarnath mandir garmiyon ke dauraan keval 6 maheene ke liye khulaa rahata he jo prasiddh hindu sant aadi shankaracharya ko desh bhar main advait veydant ke prati jaagrukta failaane ke liye janaa jaataa he. yah sthaan ek dharmik sthal hone ke saath-saath paryaton sthal bhi he. is aitihaasik mandir kaa mukhya hissaa or sadiyon purana gumbad surakshit he lekin mandir kaa pravesh dwaar or uske aas-paas kaa ilaaka puri tarah tabah ho chukaa he. is aapadaa ne kedarnath dham yatra ke pramukh padaav rambada kaa namonishaan hi mitaa diya. is tarah puraa kedarnath dham malbe se pat gaya he. dham main mukhya mandir ke gumbad ke alaava kuch nahin bachaa he. kedranath dham ke paas bane hotel, bazaar, das-das feet chaudee sadaken, vishram sthal sab malbe se pat gaye hai.pathar or chattaane se puure dham main fail gai. isse pehle uttarakhand ke haridwar main ganga main ai baadh se shiv kii murti bah gai thi.
 nepal ke dhauli ganga or mahakali nadiyon main ai baadh ke kaaran is kshetra main bhi vyapak nuksaan hua he. ek report ke anusaar 128 gharon or 13 sarkari karyaalayon ke bahane tathaa 1000 se adhik logon ke beghar hone kii khabar he.
 dilli, gudgaanv or aasapaas ke kshetron main, 16 june 2013 ko vaarish ne ucchattam sanket sutara ko laangha, saath hi yamuna nadi ke nichle ilaakon main baadh ke liye agrani kshetron main jal pravaah 207.75 meter se upar ja pahunchaa tha, jo ek nayaa record he.
 uttar pradesh ke 23 jilon main 5 lakh kii aabaadi ko shaamil karte hue 600 gaanv baadh se prabhavit huye hai or 22 june 2013 tak praapt soochna ke anusaar rajya main 44 se adhik logon kii mrityu hui he.
 himachal pradesh main baadh se jivan or sampatti kaa kaaphi nuksaan hua he or marane waalon kii sankhya 20 se zyada bataai ja rahi he.
 sena, itibipi, biguef, andiaref, lok nirmaan vibhaag or sthaneey prashasan bachaav kaary ke liye milakar ek saath kaam kiya. kai hajaar sainikon ko bachaav abhiyaan ke liye tainaat kiya gaya. rashtriya rajmarg or anya mahatvapurn sadakon par aage trephic jam se bachane ke liye vaahanon kii awajahi band kar di gayi. logon ko bachaane ke liye helicopter kaa prayog kiya gaya, lekin pahari ilaake hone ke kaaran baari kohre or barish ke bich unke liye kaary karnaa behad chunauti bharaa kaary tha. 10,000 se adhik sainikon or bhartiya vayusena ke kai vimaanon kii madad se sthiti par niyantran paane kaa prayaas kiya gaya.
 bharat ke pradhanmantri ne uttarakhand rajya ke sabase adhik prabhavit kshetron kaa hawaii surveykshan kiya or 1,000 karod kii aarthik sahaayta package kii ghoshnaa rajya main aapadaa raahat prayaason ke liye kii. uttar pradesh sarkaar ne uttarakhand ke liye 25 karod kii vittiya sahaayta kii ghoshnaa.haryana sarkaar, maharashtra sarkaar or dilli sarkaar ne 10 karod or madhya pradesh sarkaar tathaa chhattisgarh sarkaar ne bhi 5 karod kii vittiya sahaayta kii ghoshnaa kii. iske alaava gujarat sarkaar ne bhi 2 karod kii vittiya sahaayta kii ghoshnaa kii.iske alaava kangeras adhyaksh sonia gandhi ne party ke saansadon va vidhayakon se ek maah kaa vetan daan karne kii apil kii. unhen saansad sthaneey vikaas nidhi se 10 lakh bhi dene ko kaha.
 antarashtriya sahyog ke antargat 23 june 2013 ko bharat ke america rajdoot nancy jo powell ke dwaara prabhavit kshetron main kaam kar rahe gaiyr sarkari sanghathanon ko antarrashtriya vikaas ke liye sanyukt rajya america agency ke madhyam se amareeki dollar 1,50,000 kii vittiya sahaayta kii ghoshnaa kii gayi. 
 bharat sarkaar ne kailash maansarovar yatra ke saath-saath gangotri sahit lokapriy chaar dham kii tirth yatra ko do varshon ke liye radd kar diya. sarkaar ne kaha ki "yamunotri, kedarnath or badrinaath kii kshatigrast sadakon or buniyadi dhaanche ko thik karne ke liye samay kii jarurat mahasoos kii ja rahi he."
 uttarakhand rajya main huye is abhootpurv vinaash ke liye vaise to baari varsha ko jimmedaar tehraaya gaya tha, kintu paryaavarnavidon dwaara, apper sampatti or vyapak jan-jivan ke nuksaan ke liye haal ke dashakon main kiye avaigyanik vikasaatmak gatividhiyaan, betaratib style main nirmit sadak, rajya ke jalashay or nadiyon ke najuk kinaaron or 70 se adhik jal vidyut pariyojnaon par nirmit nae resort or hotalon jimmedaar tehraaya gaya he. ullekhneey he, ki kuch paryaavarnavidon dwaara is aapadaa ke kaaran ko jaanane ke liye vishleshak team kaa netritv kiya. unhone paryaavaran visheshgyon kii madad se surangon kaa nirmaan kiya or 70 jal vidyut pariyojnaon ke liye kiye gaye visphoton ke paristhitik asantulan kii soochna di or kaha ki isse nadi ke pani kaa pravaah simit ho gaya he, jisase bhuskhalan or adhik baadh kaa khatra lagaataar bana hua he, jisapar samay rahete niyantran aavashyak he.
  mahakumbh bhagdad 2013 路 uttar bharat baadh 2013 路 kolkata bazaar main aag 2013 路 saaran skool madhyahn bhojan vishaaktata haadasa 路 2013 thane imaarat haadasa
