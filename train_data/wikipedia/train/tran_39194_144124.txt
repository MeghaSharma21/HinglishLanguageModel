 varahavatar bhagwaan shri hari kaa ek avatar he. jab jab dharti paapi logon se ksht paati he tab tab bhagwaan vividh rup dhaaran kar iske du:kha dur karte hai.
 ek baar marichi nandan kashyap ji ne bhagwaan ko prasann karne ke liye kheer kii aahuti diya or unki aradhana samaapt karke sandhyaa kaal ke samay agnishala main dhyansth hokar baithe gayi. usee samay daksh prajapati kii putree diti kamaatur hokar putr prapti kii laalasaa se kashyap ji ke nikat gai. diti ne kashyap ji se mithe vachanon se apane saath raman karne ke liye prarthana kiya. is par kashyap ji ne kaha, "he priye! main tumhen tumhaari icchaanusaar tejasvi putr avashya doongaa. kintu tumhen ek prahar ke liye pratiksha kerani hogi. sandhyaa kaal main suryaast ke pashchaat bhootnath bhagwaan shankar apane bhoot, pret tathaa yakshon ko lekar bail par chadh kar vichrate hai. is samay tumhen kamkrida main rat dekh kar ve aprasann ho jaavenge. atah yah samay santaanotpatti ke liye uchit nahin he. sara sansar meri ninda karegaa. yah samay to sandhyaavandan or bhagwat pujan aadi ke liye hi he. is samay jo pishaachon jaisaa aacharan karte hai ve narkagami hote hai."
 pati ke is prakaar samajhane par bhi use kuch bhi samaj main na aayaa or us kamaatur diti ne nirlajj bhav se kashyap ji ke vastra pakad liye. is par kashyap ji ne daiv ichha ko prabal samaj kar daiv ko namaskara kiya or diti kii ichha purna kii or uske baad shuddh jal se snaan kar ke sanathan brahm rup gayatri kaa jap karne lage. diti ne garbh dhaaran kar ke kashyap ji se prarthana kii, "he aryaputra! bhagwaan bhootnath mere aparaadh ko kshamaa karen or meraa yah garbh nasht na karen. unka swabhaav bada ugr he. kintu ve apane bhakton kii sadaa raksha karte hai. ve mere bahanoi hai main unhen namaskara karti hoon."
 kashyap jab sandhyaavandan aadi se nivruth huye to unhone apni patni ko apni santaan ke hit ke liye prarthana karte huye or thar thar kaanpati hui dekha to ve bole, "he diti! tumne meri baat nahin maani. tumhaara chitt kaam vaasana main lipt tha. tumne asamay main bhoga kiya he. tumhaare kokh se maha bhayankar amangalakaari do adham putr utpann honge. sampoorn lokon ke nirparaadh praaniyon ko apane atyaacharon se ksht denge. dharm kaa naash karenge. sadhu or striyon ko sataayenge. unke paapon kaa gadaa bhar jane par bhagwaan kupit ho kar unka vadh karenge."
 diti ne kaha, "he bhagwan! meri bhi yahi ichha he ki mere putron kaa vadh bhagwaan ke haath se hi ho. brahman ke shaap se na ho kyonki brahman ke shaap ke dwaara praani narak main jaakar janm dhaaran karata he." tab kashyap ji bole, "he devi! tumhen apane karm kaa ati pashchaatap he is liye tumhaara naati bhagwaan kaa bahut bada bhakt hoga or tumhaare yash ko ujwal karegaa. vah balak sadhujanon kii seva karegaa or kaal ko jeet kar bhagwaan kaa parshad banegaa."
 kashyap ji ke mukh se bhagavadbhakt pautra ke utpann hone kii baat sun kar diti ko ati prasannataa hui or apane putron kaa vadh saakshaat bhagwaan se sun kar us kaa sara khed samaapt ho gaya.
 uske do putr hiranyaksh tathaa hiranyakashyapu kaa janm hua or vidhi ke vidhaanon ke hisaab se ye dushtataa kii raah par chal pade. ye tathaa inke vansh rakshas kehalaae parantu prabhu kii ichha se inke kul main prahlada or bali jaise mahapurushon kaa janm bhi hua.
 ek baar sanak, sanandan, sanathan or sanatkumar sampoorn lokon se virakt hokar chitt kii shaanti ke liye bhagwaan vishnu ke darshan karne hetu unke baikuntha lok main gayi. baikuntha ke dwaar par jai or vijay naam ke do dwarpal paharaa diya karte the. jai or vijay ne in sanakadik rishiyon ko dwaar par hi roak liya or baikuntha lok ke bheetar jane se manaa karne lage.
 unke is prakaar manaa karne par sanakadik rishiyon ne kaha, "are moorkhon! ham to bhagwaan vishnu ke param bhakt hai. hamaari gati kahin bhi nahin rukati he. ham devadhidev ke darshan karnaa chaahate hai. tum hamen unke darshanon se kyon rokte ho? tum log to bhagwaan kii seva main rahete ho, tumhen to unheen ke samaan samdarshi hona chaiye. bhagwaan kaa swabhaav param shantimay he, tumhaara swabhaav bhi vaisaa hi hona chaiye. hamen bhagwaan vishnu ke darshan ke liye jane do." rishiyon ke is prakaar kehane par bhi jai or vijay unhen baikuntha ke andar jane se rokane lage. jai or vijay ke is prakaar rokane par sanakadik rishiyon ne cruddh hokar kaha, "bhagwaan vishnu ke sameep rahane ke baad bhi tum logon main ahankaar aa gaya he or ahamkaari kaa vaas baikuntha main nahin ho saktaa. isaliye ham tumhen shaap dete hai ki tum log paapayoni main jaao or apane paap kaa fal bhugto." unke is prakaar shaap dene par jai or vijay bhaybheet hokar unke charnon main gir pade or kshamaa maangane lage.
 yah jaan kar ki sanakadik rishigan bhent karne aaye hai bhagwaan vishnu swayan lakshmi ji evam apane samast parshadon ke saath unke swaagat ke liy padhaare. bhagwaan vishnu ne unase kaha, "he munishwaron! ye jai or vijay naam ke mere parshad hai. in donon ne ahankaar buddhi ko dhaaran kar aapkaa apmaan karke aparaadh kiya he. aap log mere priy bhakt hai or inhone aapaki avagya karke meri bhi avagya kii he. inako shaap dekar aapane uttam kaary kiya he. in anucharon ne brahmanon kaa tiraskaar kiya he or use main apana hi tiraskaar maanata hoon. main in parshadon kii ore se kshamaa yachana karata hoon. sevakon kaa aparaadh hone par bhi sansar swami kaa hi aparaadh maanata he. atah main aap logon kii prasannataa kii bhiksha chahta hoon."
 bhagwaan ke in madhur vachanon se sanakadik rishiyon kaa krodh tatkaal shant ho gaya. bhagwaan kii is udaartaa se ve ati anandit huye or bole, "aap dharm kii maryaada rakhane ke liye hi brahmanon ko itnaa aadar dete hai. he nath! hamane in nirparaadh parshadon ko krodh ke vash main hokar shaap de diya he iske liye ham kshamaa chaahate hai. aap uchit samajhen to in dwarapalon ko kshamaa karke hamaare shaap se mukt kar sakate hai."
 bhagwaan vishnu ne kaha, "he muniganon! mai sarvashaktimaan hone ke baad bhi brahmanon ke vachan ko asaty nahin karnaa chahta kyonki isse dharm kaa ulanghan hota he. aapane jo shaap diya he vah meri hi prerana se hua he. ye avashya hi is dand ke bhaagi hai. ye diti ke garbh main jaakar daitya yoni ko praapt karenge or mere dwaara inkaa sanhaar hoga. ye mujhase shatrubhav rakhte huye bhi mere hi dhyaan main leen rahenge. mere dwaara inkaa sanhaar hone ke baad ye punah is dham main waapas aa jaavenge."
 jai or vijay baikuntha se gir kar diti ke garbh main aa gayi. kuch kaal ke pashchaat diti ke garbh se do putr utpann huye jinka naam prajapati kashyap ne hiranyakashyapu or hiranyaksh rakhaa. in donon yamal ke utpann hone ke samay teenon lokon main anek prakaar ke bhayankar utpaat hone lage. swarg prithvi, akaash sabhi kaanpane lage or bhayankar aandhiyaan chalane lageen. surya or chandra par ketu or rahu baar baar baithne lage. ulkapaat hone lage. bijliyaan girane lageen. nadiyon tathaa jalashayon ke jal suukh gayi. gaayon ke stanon se rakt bahane laga. ullu, siyaar aadi rone lage.
 donon daitya janmate hi akaash tak bad gayi. unka sharir faaulad ke samaan parvataakaar ho gaya. ve swarna ke kavach, kundal, karddhani, baajuband aadi pahane huye the. hiranyakashyapu ne tap karke brahma ji ko prasann kar liya. brahma ji se usne vardaan le liya ki uski mrityu na din main ho na raat main, na ghar ke bheetar ho na baahar. is tarah se abhaya ho kar or teenon lokon par vijay praapt kar ke vah ek chhatra rajya karne laga. uskaa chota bhai hiranyaksh uski ajna kaa palan karte huye shatruon kaa naash karne laga. ek din ghoomte ghoomte vah varun kii puri main ja pahunchaa. pataal lok main pahunch kar hiranyaksh ne varun dev se yuddh kii yachana karte huye kaha, "he varun dev! aapane jagat ke sampoorn daityon tathaa daanvon par vijay praapt kiya he. main aapse yuddh kii bhiksha maangata hoon. aap mujhase yuddh karke apane yuddh kaushal kaa pramaan den. us daitya kii baat sun kar varun dev ko krodh to bahut aayaa par samay ko dekhte huye unhone hanste huye kaha, "are bhai! ab ladane kaa chaav nahin rahaa he or tum jaise balashaali vir se ladane ke yogya ab ham rah bhi nahin gayi hai. tum ko to yajyapurush narayan ke paas janaa chaiye. ve hi tumse ladane yogya hai.
 varun dev kii baat sunakar us daitya ne devarshi naarad ke paas jaakar narayan kaa pataa poocha. devarshi naarad ne use bataaya ki narayan is samay varah kaa rup dhaaran kar prithvi ko rasaatal se nikaalane ke liye gayi hai. is par hiranyaksh rasaatal main pahunch gaya. vahaan usne bhagwaan varah ko apane dadh par rakh kar prithvi ko laate huye dekha. us mahabali daitya ne varah bhagwaan se kaha, "are junglee pashu! tu jal main kahan se aa gaya he? murkh pashu! tu is prithvi ko kahan liye ja rahaa he? ise to brahma ji ne hamen de diya he. re adham! tu mere rahete is prithvi ko rasaatal se nahin le ja saktaa. tu daitya or daanvon kaa shatru he isaliye aaj main tera vadh kar daaloonga."
 hiranyaksh ke in vachanon ko sun kar varah bhagwaan ko bahut krodh aayaa kintu prithvi ko vahaan chhod kar yuddh karnaa unhone uchit nahin samajha or unke katu vachanon ko sahan karte huye ve gajraj ke samaan sheeghra hi jal ke baahar aa gayi. unka peechha karte huye hiranyaksh bhi baahar aayaa or kehane laga, "re kaayar! tuje bhaagane main lajja nahin aati? aakar mujhase yuddh kar." prithvi ko jal par uchit sthaan par rakhkar or apana uchit aadhaar pradaan kar bhagwaan varah daitya kii ore mude or kaha, "are gram singh ! ham to junglee pashu hai or tum jaise gram singhon ko hi dhundte rahete hai. ab teri mrityu sir par naach rahi he." unke in vyang vachanon ko sunakar hiranyaksh un par jhapat padaa. bhagwaan varah or hiranyaksh me madhya bhayankar yuddh hua or ant main hiranyaksh kaa bhagwaan varah ke haathon vadh ho gaya.
 bhagwaan varah ke vijay praapt karte hi brahma ji sahit samast devatagan akaash se pushp varsha kar unki stuti karne lage.
 brahma nen manu or satarupa kaa nirmaan kiya or sristi karne kii ajna di. iske liye bhoomi kii aavashyaktaa hoti he jise hiranyaksh naamak daitya lekar sagar ke bheetar bhu devi ko apana takiya bana kar soya tha tathaa devataaon ke dar se vishtha kaa gheraa bana rakhaa tha.
 manu satarupa ko jal hi jal dikhaa jiske bare main brahma ko bataaya tab brahma ne sochaa ki sabhi dev to vishtha ke paas tak nahin jate, ek shookar hi he jo vishtha ke sameep ja saktaa he. bhagwaan vishnu kaa dhyaan kiya or apane nasika se varah narayan ko janm diya, prithvi ko upar laane kii ajna di.
 varah bhagwaan samudr main utre or hiranyaksh kaa sanhaar kar bhu devi ko mukt kiya.
 sandarbh bhagwat mahapurana pustika se.
 uun nam: shri varahaay dharanyudharnay swaha:skanda puraana
