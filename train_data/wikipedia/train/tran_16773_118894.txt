 charmpatr bakrii, bachhda, bhed aadi ke chamade se nirmit maheen padaarth he. iskaa sabase prachlit upyog likhane ke liye hua karata tha. charmpatr, anya chamadon se is maamle main alag tha ki isko pakaaya nahin jaataa tha kintu iskaa chuunaakaran avashya kiya jaataa tha. is kaaran se yah ardrata ke prati bahut samvedansheel he.
 aisa kaha jaataa he ki pargamam ke yumeniz dwitiya ne, jo isa ke purv duusari shatabdi main hua tha, charmpatr ke vyavhaar kii pratha chalaai, yadhyapi iskaa gyaan iske pehle se logon ko tha. vah aisa pustkaalay sthapit karnaa chahta tha jo elegzandria ke us samay ke suprasiddh pustkaalay sa bada ho. iske liye use papirus nahin mil rahaa tha. at: usne papirus ke sthaan par charmpatr kaa vyavhaar shuru kiya. yah charmpatr bakrii, suar, bachhda yaa bhed ke chamade se taiyaar hota tha. us samay iskaa naam carta pargamina tha. aise charmpatr ke donon ore likhaa ja saktaa tha, jisamen vah pustak ke rup main bandha ja sake.
 charmpatr taiyaar karne kii aadhunik reeti vahi he jo pracheen kaal main thi. bachade, bakrii yaa bhed kii utkrisht koti kii khaal se yah taiyaar hota he. khaal ko chooney ke gadde main dubaae rakhane ke baad uske bal hataakar dho dete hai or phir lakdi ke frem main khinchakar baandhakar sukhaate hai. phir khaal ke donon ore chaaku se chhilte hai. mansavaale tal par khadiya yaa buja chuunaa chhidakkar jhaanve ke pathar se ragadate hai or tab pun: frem par sukhaate hai. phir khaal ko ek duusare frem par sthanantarit karte hai jisamen khaal par pehle se kam tanaav rahata he. daanedaar tal ko phir chaaku se chhilkar use ek si motaai kaa bana lete hai. yadi phir bhi khaal asamtal rahati he to sookshm jhaanve se ragadkar use samtal kar lete hai. aisa charmpatr sing sa kadaa hota he, chamade sa namya nahin. ardra vaayu main yah sadakar durgandh de saktaa he.
 aajkal kritrim charmpatr bhi banataa he. ise "vanaspatik charmpatr" bhi kehete he. yah vastut: ek vishesh prakaar kaa kaagaj hota he, jo achaar or murabba rakhane ke ghadon yaa martabaanon ke mukh thakane, makkhan, maance, rsansej or anya bhojya padaarth lapetane main vyavahrut hota he. is par vasa yaa greez kaa koi prabhaav nahin padataa or na ye isamen se hokar bheetar pravisht hi hote hai. jal bhi isamen pravisht nahin hota.
 kritrim charmpat banane ke do tareeken hai. ek main asajjikrut kaagaj ko kuch second tak sandra salfurik amla main dubaakar, phir tanu aimania se dhote hai.
 duusare main pulp banaanevaale reshon ko bahut samay tak pani kii upasthiti main dabaate, kuchalate or ragadate he. isamen sivaay alp starch ke anya koi sajjikarak prayukt nahin karte.
 kritrim charmpatr kaa pareekshan mombatti kii choti jwaala main jalaakar karte hai. aisi jwaala se kritrim patr main chote chote bulbule nikal aate hai. bhaap ke kaaran ye bulbule banate hai, jo upree tal se baahar na nikal sakane ke kaaran dikhaai padate hai. asli charmpatr main bulbule nahin banate.
