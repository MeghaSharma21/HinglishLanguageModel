 bhautikee ke saamaanya saapekshata siddhant main, ghatana kshitij dik-kaal main ek aisi seemaa hoti he jiske paar hone vaali ghatnaayen uski seemaa ke baahar ke brahmand par koi asar nahin kar sakati or na hi uski seemaa ke baahar baithe kisi darshak yaa shrota ko yah kabhi bhi gyaat ho saktaa he ke is kshitij ke paar kya ho rahaa he. aam bhashaa main ise "vaapasi asambhav" kii seemaa kah sakate hai, yani iske paar gurutvkarshan itnaa bhayankar ho jaataa he ke koi bhi chiz, chaahe vastu ho yaa prakaash, yahan se bahaar nahin nikal saktaa. isaki sab se adhik di jane vaali misaal "kaala chhidr" he. kaale chhidron ke ghatana kshitijon ke andar agar kisi vastu se prakaash utpann hota he to vah hameshaa ke liye ghatana kshitij seemaa ke andar hi rahata he - us se baahar vaala use kabhi nahin dekh saktaa. yahi vajah he ki kaale chhidr kaale lagate hai - unase koi roshni nahin nikalati.
 jab koi chiz kaale chhidr kii gurutvkarshak chaped main aakar uski taraf girane lagati he to jaise-jaise vah ghatana kshitij kii seemaa ke qareeb aane lagati he vaise-vaise gurutvkarshan ke bhayankar prakope se saapekshata siddhant ke adbhut prabhaav dikhne lagate hai. dur se dekhne waalon ko aisa lagata he ke us vastu kii kaale chhidr ke taraf girane kii gati dhimi hoti ja rahi he or uski chhavi main laalimaa badhati ja rahi he. darshak kabhi bhi nahin dekh pate kii vastu ghatana chakra ko paar hi kar jaae. lekin us vastu ko aisa koi prabhaav mahasoos nahin hota - use lagata he ke vah tezi se kaale chhidr kii taraf girakar ghatana kshitij paar kar jaati he. saapekshata kii vajah se dekhne vaale or us vastu kii samay kii gatiyaan bahut hi bhinn ho jaati hai.
