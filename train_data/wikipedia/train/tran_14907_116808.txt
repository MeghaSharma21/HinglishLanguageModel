 narmada bachaao andolan bharat main chal rahe paryaavaran andolanon kii paripakvata kaa udhaaharan he. isane pehali baar paryaavaran tathaa vikaas ke sangharsh ko rashtriya str par charchaa kaa vishay banaaya jisamen na keval visthapit logon balki vaigyanikon, gaiyr sarkari sanghathanon tathaa aam janata kii bhi bhagidaari rahi. narmada nadi par sardaar sarovar baandh pariyojna kaa udghaatan 1961 main pandit jawahar laal nehru ne kiya tha. lekin teen rajyon-gujarat, madhya pradesh tathaa rajasthan ke madhya ek upyukt jal vitaran niti par koi sahmati nahin ban paayi. 1969 main, sarkaar ne narmada jal vivaad nyaaydhikaran kaa gathan kiya taaki jal sambandhi vivaad kaa hal karke pariyojna kaa kaary shuru kiya ja sake. 1979 main nyaaydhikaran sarvasammati par pahunchaa tathaa narmada ghati pariyojna ne janm liya jisamen narmada nadi tathaa uski 4134 nadiyon par do vishaal baandhon - gujarat main sardaar sarovar baandh tathaa madhya pradesh main narmada sagar baandh, 28 madhyam baandh tathaa 3000 jal pariyojnaon kaa nirmaan shaamil tha. 1985 main is pariyojna ke liye vishwa bank ne 450 karod dollar kaa lone dene kii ghoshnaa kii sarkaar ke anusaar is pariyojna se madhya pradesh, gujarat tathaa rajasthan ke sookhaa grast kshetron kii 2.27 karod hectare bhoomi ko sinchai ke liye jal milegaa, bijli kaa nirmaan hoga, pine ke liye jal milegaa tathaa kshetra main baadh ko roka ja sakegaa. narmada pariyojna ne ek gambhir vivaad ko janm diya he. ek ore is pariyojna ko samruddhi tathaa vikaas kaa suchak mana ja rahaa he jiske parinaam swaroop sinchai, peyajal kii aapurti, baadh par niyantran, rojgaar ke naye avasar, bijli tathaa sookhe se bachaav aadi laabhon ko praapt karne kii baat kii ja rahi he vahiin duusari ore anumaan he ki isse teen rajyon kii 37000 hectare bhoomi jalmagn ho jaaegi jisamen 13000 hectare van bhoomi he. yah bhi anumaan he ki isse 248 gaanv ke ek lakh se adhik log visthapit honge. jinamein 58 pratishat log adivasee kshetra ke hai.
 is pariyojna ke virodh ne ab ek jan andolan kaa rup le liya he. 1980- 87 ke dauraan jan jatiyon ke adhikaron kii samarthak gaiyr sarkari sanstha ank vaahni ke netaa anil patel ne janajatiy logon ke punarvaas ke adhikaron ko lekar hai court va sarvocch nyaayalay main ladaai ladi. sarvocch nyaayalay ke adeshon ke parinamswaroop gujarat sarkaar ne disambar 1987 main ek punarvaas niti ghoshit kii. duusari ore 1989 main megha patkar dwaara laae gayi narmada bachaao andolan ne sardaar sarovar pariyojna tathaa isse visthapit logon ke punarvaas kii nitiyon ke kriyaanvayan kii kamiyon ko ujagar kiya he. shuru main andolan kaa udadeshy baandh ko rokkar paryaavaran vinaash tathaa isse logon ke visthaapan ko rokna tha. baad main andolan kaa uddeshy baandh ke kaaran visthapit logon ko sarkaar dwaara di ja rahi raahat kaaryon kii dekh-rekh tathaa unke adhikaron ke liye nyaayalay main janaa ban gaya. andolan kii yah bhi maang he ki jin logon kii jameen lee ja rahi he unhenyojana main bhagidaari kaa adhikaar hona chahie, unhen apane liye na keval uchit bhugtan kaa adhikaar hona chahie balki pariyojna ke laabhon main bhi bhagidaari honi chahie. is prakriya main narmada bachaao andolan ne vartmaan vikaas ke model par prashanchinh lagaaya he.
 narmada bachaao andolan jo ek jan andolan ke rup main ubhara, kai samajaseviyon, paryaavarnavidon, chaatro, mahilaon, adivaasiyon, kisaanon tathaa maanav adhikaar kaaryakartaaon kaa ek sangathit samooh bana. andolan ne virodh ke kai tareeke apanaae jaise- bhukh hadtaal, padayatraaen, samachar patron ke madhyam se, tathaa filmi kalakaaron tathaa hastiyon ko apane andolan main shaamil kar apni baat aam logon tathaa sarkaar tak pahunchaane kii koshish kii. iske mukhya kaaryakartaaon main medha patkar ke alaava anil patel, bukar sammaan se navaji gayi arundhati roy, baba amte aadi shaamil hai. narmada bachaaon andolan ne 1989 main ek nayaa mode liya. sitambar, 1989 main madhya pradesh ke harasood jagah par ek aam sabha hui jisamen 200 se adhik gaiyr sarkari sanghathanon ke 45000 logon ne bhaag liya. bharat main pehali baar ‘narmada’ kaa prashn ab ek rashtriya mudda ban gaya. yah paryaavaran ke mudde par ab tak kii sabase badi raily thi jisamen desh ke sabhi bade gaiyr-sarkari sanghathanon tathaa aam aadmi ke adhikaron kii raksha main lage samajaseviyon ne hissaa liya. harasood sammelan ne na keval baandh kaa virodh kiya balki ise ‘vinaashkari vikaas’ kaa naam bhi diya. puure vishwa ne is paryaavarniya ghatana ko bade dhyaan se dekha.
 disambar, 1990 main narmada bachaao andolan dwaara ek ‘sangharsh yatra’ bhi nikaali gai. padayatriyon ko aashaa thi ki ve sarkaar ko sardaar sarovar baandh pariyojna par vyapak purnvichaar ke liye dabaav daal sakenge. lagbhag 6000 logon ne rajghat se madhya pradesh, gujarat tak padayatra kii. iskaa sakaaratmak parinaam bhi dekhne ko mila. jan bhaawanaaon ko dhyaan main rakhte hue vishwa bank ne 1991 main baandh kii samiksha ke liye ek nishpaksh ayog kaa gathan kiya. is ayog ne kaha ki pariyojna kaa kaary vishwa bank tathaa bharat sarkaar kii nitiyon ke anuroop nahin ho rahaa he. is prakaar vishwa bank ne is pariyojna se 1994 main apane haath khinch liye.4
 haalanki rajya sarkaar ne pariyojna jari rakhane kaa nirnay liya. is par medha patkar ke 1993 main bhukh hadtaal rakhi jiskaa mukhya uddeshy baandh nirmaan sthal se logon ke visthaapan ko rokna tha. andolankartaaon ne jab dekha ki namarda niyantran nigam tathaa rajya sarkaar dwaara 1987 main paryaavaran tathaa van mantralay dwaara diye gaye dishanirdeshon ko nahin lagu kiya ja rahaa he to 1994 main narmada bachaao andolan ne sarvocch nyaayalay main ek yachika darj kii tathaa nyaaypalika se cese ke niptaare tak baandh ke nirmaan kaary ko rokane kii guzarish kii. 1995 ke armbh main supreme court ne aadesh diya ki sarkaar baandh ke baaki kaaryon ko tab tak roak de jabatak visthapit ho chuke logon ke purnvas kaa prabandh nahin ho jaataa. 18 aktubar, 2000 ko sarvocch nyaayalay ne baandh ke kaary ko phir shuru karne tathaa isaki uchai 90 meter tak badhaane kii manjuuri de di. isamen kaha gaya ki unchaai pehle 90 or phir 138 meter tak ja sakati he, lekin iske liye kadam kadam par yah sunishchit karnaa hoga ki paryaavaran ko khatra to nahin he or logon ko basaane kaa kaary thik tareeke se chal rahaa he, saath hi nyaaypalika ne visthapit logon ke purnvas ke liye naye disha-nirdesh die jinke anusaar naye sthaan par purnvasit logon ke liye 500 vyaktiyon par ek primari skool, ek panchayat ghar, ek chikitsaalay, pani tathaa bijli kii vyavastha tathaa ek dharmik sthal avashya hona chahie.
 april 2006 main narmada bachaao andolan main ek baar phir se ugrata ai kyonki baandh kii unchaai 110 meter se badhaakar 122 meter tak le jane kaa nirnay liya gaya. megha patkar jo pehle se hi visthapit hue logon ke punarvaas kii maang ko lakar sangharsh kar raheen thim, anshan par baith gayin. 17 april 2006 ko narmada bachaao andolan kii yachika par ucchtam nyaayalay ne sambandhit rajya sarkaron ko chetavanee di ki yadi visthapiton kaa uchit punarvaas nahin hua to baandh kaa or aage nirmaan kaary roak diya jayega.
