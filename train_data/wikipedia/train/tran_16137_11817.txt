 rabart oven  ek samaaj-sudhaarak evam udhyami the. unki gananaa samaajwaad evam sahakaarita aandolan ke sansthaapakon main kii jaati he.
 sahakaarita ke janak rabart oven  ke bare main kuch kehane se purv hamen samaran karnaa hoga ki vah sahakaarita ke siddhant kaa moulik vichaarak nahin tha. usase pehle bhi aarthik sansadhano ke vikendrikaran ke paksh main anek arthshaastri apana paksh rakh chuke the. yahaan tak ki sahakaarita ke paryaay saahchary kaa shabd kaa udai bhi ho chukaa tha. kintu isse rabart oven kaa yogadan kam nahin ho jaataa. uski mahatta is baat main he ki usne sahakaar ko vyaavhaarikta ke dharaatal par saakaar karne kii koshish apni puri eemaandaaree or samathrya ke saath kii. apane vichaaron ke liye sadaiv samarpit bhav se kaam karata rahaa. haalanki use antat asafalataa hi hasil hui; magar tab tak duniya sahakaar ke samathrya se puri tarah parichit ho chuki thi.
 oven kaa janm 14, may 1771 ko centralwalls ke ek saadhaaran-se kasbe nutoun main hua tha. saat bhai-bahanon main se ek oven ke pita saadhaaran vyapaaree the. lohe ke aujaaron kii bikri kii dukaan thi unki. jabaki maa kaa sambandh ek sampann kisaan parivaar se tha. oven kaa bachapan ghaney abhaavon ke bich beetaa. uski shiksha kii shuruyaat to thik-thaak hui magar vah puri ho usase pehle, maatra nau varsh kii avasthaa main hi use skool chhodkar naukari kerani padi. kaam kii talash main vah apane sabase bade bhai wiliam ke saath landan chalaa gaya. usko pehali naukari lankashair main darji ke rup main mili. kuch varshon tak oven vahaan par kaam sikhta rahaa. usase aage ke nau varsh oven ne naukari karte hue bitaye. dhire-dhire usne kuch rakam or kuch sapane bhi jamaa kiye. is bich mahattvakankshaayen jo paristhitivash kuch samay ke liye dab gai thim, ve phir se sir uthaane lageen. bhaap ke ingine kaa avishkaar usase kuch hi varshon pehle hua tha, bhapashakti se chalane vaale karghon ke kaaran kapadaa udyog main kranti ai hui thi. isi kaaran manchester ke kapadaa udyog kaa un dinon bada naam tha. 1790 ke aakhri maheenon main oven ne apane bade bhai wiliam se sau pound kii rakam udhaar lee. apni mahattvakankshaon kaa khubasurat sapana man main sajaae ek din vah manchester pahunch gaya.
 apni maamuli-si puunji se usne jone ke saath milakar ek dhaage kii juutiyaan bunane ke chote-se kaarkaane kii shuruyaat kii. jone usase pehle maikenic kaa kaam karata tha. kaam ko dekhte hue sau pound kii puunji bahut kam thi. badi companiyon ke saath kathin spardhaa main oven kii mil tik nahin pai. is bich jone ke saath saajhedaari nibhaane main bhi samasyaayein aane lagi thim. isliye maatra teen maheene ke antaraal main jone ke saath apane saajhedaari todakar oven ne apane alag kaarkaane kii neenv rakhi. oven use chaalu rakhane ke liye sangharsh kar hi rahaa tha ki manchester ke ek bade kaarkaane main prabandhak kaa pad rikt hone kii soochna use mili. usne apni mil kaa laalach chhod diya or us naukari par ja laga. us samay uski umr keval ikis varsh thi. vah ek prakaar se satat sangharsh evam safalataa kii shuruyaat thi. mehnatee or lagansheel to vah tha hi. chah maheene ke alp samay main hi vah mil maalik ke dilo-dimag par apni kaaryastylee kaa sikaa jamaane main safal ho gaya.
 us kaarkaane main us samay paanch sau majdoor kaam karte the. oven ke liye yah badi uplabdhi thi, kintu uski safaltaaon kaa sahi myne main to yah prarambh hi tha. raat-din ke kathin parishram, pratibha or lagan se oven ne us kaarkaane ko kuch hi varshon main britain ke sarvshereshth kaarkaanon main laa diya. oven udhyamshiltaa kaa anumaan maatra ek udhaaharan se lagaaya ja saktaa he ki usne apane kaarkaane ke liye america dwipon se rooyee kaa aayaat kiya. vah dakshini rajyon se pehla rooyee kaa pehla aayaat tha. yahi nahin oven ne rooyee katai ke kaary main bhi ullekhneey dakshata praapt kii. nirvivaad rup se uskaa kaarkaana tatkaaleen britain ke sarvshereshth katai kaarkaanon main se ek tha; jisaki safalataa kaa shrey yadi kisi ko diya ja saktaa he to vah keval oven hi tha. ikis varsh kaa tarun oven 1795 main menchester ke ek ore badi kapadaa mil kalrton twist company kaa prabandhak or hissedaar ban chukaa tha; jisase uskaa naam vahaan ke sarvaadhik safal udhyamiyon main gina jane laga.
 unheen dinon oven ko apni factory ke kaary se new lenark janaa padaa, jo apni bhugolic sthiti ke kaaran vastra udyog ke liye bahut hi upyukt sthaan tha. tab tak vah ek sudarshan yuvak ban chukaa tha. vastutah oven ko khabar mili thi ki new lenark ke prasiddh kapadaa vyavsaayee david del apni kapadaa milon kaa sauda karnaa chaahate hai. david del kii khyaati doordarshee evam kaamyaab udhyamiyon main hoti thi. oven kii khyaati un tak pahunch chuki thi. uski bejod pratibha or laganshiltaa se del chamatkrit the. new lenark pahunchate hi oven ke jivan main ek or sukhad mode aayaa. david del kii ek beti thiµkarolina del. yuva oven uske pyaar main pad gaya. karolina bhi uske aakarshan se batch na saki. david del ne oven ke haathon na keval kapadaa milon ke ek hisse kaa sauda kiya, balki apni kanya kaa vivaah bhi uske saath kar diya. yah sitambar, 1799 kii ghatana thi, jisane oven ko ek saath kai uplabdhiyon se lad diya. vivaah ke pashchaat oven vahiin apana ghar banaakar rahane laga.
 new lenark kii vah factory del or richard archeride ne 1784 main prarambh kii thi. factory us samay new lenark kii sabase badi kapadaa milon main se ek thi; jise chalaane ke liye jal-shakti kaa upyog kiya jaataa tha. do hajaar se adhik karmchaaree usamen kaary karte the; jinamein se lagbhag paanch sau garib pariwaron ke bachche the. bacchon main bhi adhikansh kii aayu paanch se chah varsh ke bich thi. yahi sthiti un dinon adhikansh kapadaa milon main thi. david del yadhyapi balshramikon kaa puraa dhyaan rakhte the, lekin koi kargar vyavastha na hone ke kaaran mazdooron, visheshkar balshramikon kii dasha shochaneey bani hui thi. adhikansh kaamgaar behad garib, ashikshit pariwaron se sambhddha the. ashiksha, kuntha or hataasha ke kaaran chori, jua, sharaab or nashakhori jaisi anek kureetiyaan unke jivan main pravesh kar chuki thim. ghar ke naam par un sabhi ke paas ek-ek cameraa hota tha, chota-sa or ganda bhi, jisamen svachh hawa kaa pravesh bhi asambhav tha. bacchon kii padhai kii vyavastha to dur bimaaron ke ilaaj ke liye bhi koi intjaam nahin tha.
 us samay tak oven khub sampannataa evam samruddhi bator chukaa tha. vivaah ke pashchaat uske aatmavishvaas main vruddhi bhi khub hui. parantu oven kii mahattvakankshaon kaa ant abhi dur tha. uske bhavishya kii ruparekha isi aatmavishvaas ke aadhaar par tay honi thi, kyonki yah uskaa aatmavishvaas hi tha jisane use kathor faisle lene kii prerana di, jisase vah aaajeevan apane vichaaron evam uddeshyon ke liye sangharshrat rah sakaa. apane krantikari faislon ke liye oven ne apane sarkaar or udyogpatiyon kii aalochanaayen sahin. uske hissedaar use chhodkar chale gaye. karodo rupee kii sampatti jo usne kathin parishram se arjeet kii thi, dhire-dhire uski kalyankari yojanaon kii bhant chadh gai. lekin itihaas main alag chalane, nayaa kaary karne, aane vaali pidiyon ke liye nae pratimaan gadhane vaale mahapurushon ke liye yah koi nayaa nahin he. itihaas kaa darbar aisi hi chunautiyon ko paar karne vaale mahapurushon ko sahejane main garvanubhuti karata he.
 oven kora vyavsaayee nahin tha. uske paas khubasurat or samvedansheel maanas bhi tha, jo dusron ko ksht main dekhte hi vichlit ho uthta tha. vah swayan garib parivaar se aayaa tha. is kaaran garibi kii vivashtaaon or kashton se vah bhalee-bhaanti parichit tha. un dinon new lenark main jahaan bade-bade kaarkaanon kii bharmaar thi, vahiin uske aasapaas garib mazdooron kii choti-choti anek bastiyaan bhi basii hui thim. vahaan kaa jivan naarkeey tha. oven ko lag rahaa tha ki utpaadakta main apekshit vruddhi kaarigaron or mazdooron ke rahan-sahan tathaa unki paristhitiyon main sudhaar kiye bina sambhav nahin he. isliye usne apane jivan ke agle das varsh mazdooron kii haalat sudhaarney ke naam kar die. usne mazdooron kii awaas-bastiyon kaa uddhaar kiya. un bastiyon main swayan ja-jaakar mazdooron kii gandi aadaton ko chhudaane kaa prayaas kiya. balshramikon ke kaary-ghante kam kar, unki shiksha evam manoranjan kaa prabandh kiya. mahila mazdooron ke liye alag vishramghar or prasuti-kendron kii vyavastha kii. in prayaason se ek ore to mazdooron ke jivan main sudhaar aayaa, abhi tak jo majdoor audyogikeekaran ko andeh kii drushti se dekhte the, unke vichaaron main parivartan bhi hua. nai vyavastha ke prati unka aakrosh kam hone laga.
 parinamtah utpaadan badha, uskaa laabh bhi oven ko mila. dhyatavya he ki oven dwaara apane karmchaariyon ke kalyaan ke liye jitne bhi kadam uthaae gaye unke peeche uski vishuddh vyavsaayik drushti thi. ek daksh udhyami kii bhaanti vah sthitiyon kaa apane paksh main mode lene main paarangat tha. karl macrs ke sahyogi or macrsvaadi vichaarak fradrik anglas ne apane charchit lekh—Socialism: Utopian and Scientific main spasht rup se ullekh kiya he ki—
 oven kaa yahi sochna tha. tulanaatmak rup main usne apane karmchaariyon ko behatar vaataavaran uplabdh karaane ke prayaas to kiye, magar ve unke vyaktitv evam buddhi ke chahumunkhi vikaas se kaaphi dur the. unhen apane vivek kaa istemaal karne kii chhot bahut kam, vishisht sandarbhon tak simit thi.
 oven par sudhaarwadiyon kaa prabhaav padaa tha. vah menchester kii Literary and Philosophical Society kaa sammanit sadsy tha. scottish navajagaran andolan se prabhavit oven kaa maananaa tha ki manushya kaa vyaktitv uske vaataavaran se prabhavit evam vinirmit hota he. isliye vaataavaran main sudhaar dwaara vyaktitv kaa parishkar kiya ja saktaa he. 
 ‘shiksha naitik jagat se sampark karaane vaala ingine he.’ shiksha ke mahatva ko rekhaankit karti kisi itihaaskaar kii is ukti kaa vah samarthak tha. vyaktitv nirmaan ke liye shiksha kii anivaaryta darshaate hue usne kaha tha ki—
 un dinon adhikansh kaarkaana maalikon dwaara apane mazdooron ko nakad mazdooree dene ke bajaae vastuvinimay pranali ke aadhaar par bhugtan kiya jaataa tha. tadnusaar mazdooron ko token de die jate the; jinaki kaarkaana maalikon ke samooh se baahar koi keemat na thi. un token ke badale majdoor tayshuda dukaanon se aavashyak vasteen kharid sakate the. mazdooron kii vivashtaa kaa laabh uthaane ke liye un dukaanon par bhi unka khulaa shoshan hota tha. vahaan milane vaala saamaan ghatiya or bazaar kii apeksha mahangaa hota tha. us kuriti ke viruddh aawaaj uthne lagi to, british sansad ne gaiyrkanoonee qaraar dete hue usapar roak laga di thi.
 mazdooron kii samasya ko dekhte hue oven ne ek upabhokta centre kii shuruyaat kii jahaan acchhee gunvattta kaa saamaan laagat-mulya se kuch hi upar kaa bhugtan karne par praapt ho saktaa tha. usne mazdooron ke charitrik vikaas ke liye bhi aavashyak kadam uthaae. yah jaanate hue ki majdoor apni kamai kaa bada hissaa sharaab tathaa nashe kii anya vastuon par lutaa dete hai, oven ne unki bikri ko kade niyantran main rakh diya. yahi nahin oven ne apane kamgaaron ko upabhokta bhandaron se thok kharid ke liye bhi protsaahit kiya; jisase ve adhik bachat kar saken. bachat par jor dete hue usne mazdooron ko kathin samay ke liye apni aay kaa ek hissaa anivaary rup se bachaane ke liye kaha. balshramikon ke liye usne behatar paristhitiyon kaa srijan kiya. unke kaaryghante sunishchit kiye tathaa anivaary shiksha ke liye paathshaalaayein khulawaain. oven ke upabhokta bhandar ko paryaapt safalataa mili. usee ne aage chalakar sahakaari kshetra ke upabhokta andolan ko prerit kiya. haalanki sahakaarita par aadhaarit upabhokta kendron kii safal shuruyaat uske lagbhag chaar dashak pashchaat ho saki, jab roshadel pynirs ne landan ke todlan ilaake main pehla upabhokta centre sthapit kiya.
 un dinon mil mazdooron ko pratidin kam se kam gyaarah ghante lagaataar kaary karnaa padataa tha. oven ne usame ek ghanta pratidin kii katautee kar di. tatkaaleen paristhitiyon main yah kadam sahaspurn hone ke saath-saath chamatkaarik bhi tha. uske is kadam kaa duusare udyogpatiyon ne jamkar virodh kiya. puunjipatiyon dwaara poshit samachaarpatr-patrikaon main oven ke is kadam kii aalochana karne vaale lekh chaape gaye. isse ghabaraae bina oven ne das varsh se chote bacchon ke apni mil main kaam karne par pabandi laga di. mil-mazdooron ke liye kalyaan suvidhaon kaa vistaar karte hue usne unhen kaarkaane main hi awaas suvidhaayen pradaan kin. saath hi aspataal, vishramalaya or manoranjangrihon kii sthapana kii.
 un dinon kaam ke dauraan hui galatiyon kaa khamiyaja mazdooron ko hi bhugatna padataa tha, jisase unke vetan kaa bada hissaa nuksaan kii bharpai main hi nikal jaataa tha. oven ne aise jurmaane kii parampara ko samaapt kar diya, jiskaa duusare udyogpatiyon ne kaaphi virodh kiya. magar oven apane nirnay par atal rahaa. 
 oven kaa sarvaadhik mahatvapurn yogadan bacchon kii shiksha kaa prabandh karnaa tha. usne shishu paathshaalaon kii sthapana kii or sahakaar kaa janmdata hone ke saath-saath vah shishu shiksha kaarykram kaa prarvattak bana. paanch saal ke bacchon ke liye shiksha anivaary karte hue usne ek kranti kaa shubharambh kiya. yah sab oven ne keval apni aantarik prerana ke aadhaar par shuru kiya tha; jiskaa majdoorvarg kii ore joardaar swaagat kiya gaya. dhyaan dene kii baat he ki mazdooron ke liye awaas-bastiyon ke nirmaan, aspataal, vishramalaya, manoranjangrihon tathaa shishu paathshaalaon ke nirmaan par oven kaa bahut-sa dhan kharch ho rahaa tha. majdoor kalyaan kaaryakramon par usase pehle itnaa bada nivesh kisi ne nahin kiya tha. isliye prarambh main logon ko oven kaa vyavhaar paagalpan jaisaa laga. virdohi oven kaa majaak udaate, apane purvaagrah se bhare mastishk main uske ek din diwalia hone ke mansoobey sajaate. kintu samay ke saath-saath logon ko sab samaj main aane laga. majdoor kalyaan kaaryakramon main lakhon pound kharch kar dene ke baavjood oven kii factriyaan lagaataar munafa ugal rahi thim, balki uske laabh main nirantar vruddhi ho rahi thi. saath hi uski lokapriyata or prasiddhi main bhi nirantar ijapha ho rahaa tha.
 oven kii kuch yojanaayen behad kharchili siddh huin thim. jisase uske hissedaaron ne virodh karnaa prarambh kar diya. saajheedaar kaarkaane ko saamaanya tareeke se chalaanaa chaahate the. unase tang aakar oven ne ek nai company kii shuruyaat kii, jisamen usne vyavastha kii thi ki munaafe kaa beesvaan hissaa tayshuda lokahitaishi kaaryakramon par kharch kiya jayega. jeremi bantham, wiliam ellen nai company main oven ke saajhedaar bane. aise vichaarkon ke saath mil jane se oven ke janhitaishi kaaryakramon ko lokaprratishtha milani nishchit hi thi. is bich main oven vaicharik rup main bhi paripakv hua tha. bantham ke vichaaron se vah pehle hi prabhavit tha. apane vichaaron ko abhivyakti dete hue usne ek lanbaa lekh New View of Society, Or, Essays on the Principle of the Formation of the Human Character, and the Application of the Principle to Practice likhaa. kai kishton main likhi gai us lekhamala main oven ke samaajawaadee vichaaron kii jhalak ekadam saaf thi. samaajwaad ke prati oven kii aasthaa aage bhi badhati hi gai. bantham mukt bazaar-vyavastha kaa samarthak tha. uskaa maananaa tha ki mazdooron ko yah adhikaar ho ki ve apane liye apane pasandida vyapaaree yaa utpaadak ko chun saken. usapar kisi pratyaksh athwa paroksh dabaav nahin hona chahie.
 tab tak oven kii khyaati bahut bad chuki thi. saath main sthaneey prashasan par uskaa prabhaav bhi. sudhaar kaaryakramon kaa udyogpatiyon kii ore se nirantar hote virodh se bhi vah vichlit nahin hua. ulate usne shramik-adhikaron ke sangrakshan ke liye vaidhanik vyavasthaaen karne ke apane prayaas tej kar die. balshramikon ke kaary-ghanton ko ghataane ke liye bhi oven ne bharpoor prayaas kiye. parantu is kaam main keval naakamayaabi hi uske haath lagi; kyonki tab tak yathasthiti banaae rakhane ke pakshdhar udyogpati or unke samarthak adhikarigan oven ke prakhar virdohi ban chuke the. tab tak oven kii khyaati britain kii simaaon ko langhakar baahar ja chuki thi. shramik kalyaan kii vaanchhaa rakhane vaale desh, oven ke lokahitaishi kaaryakramon kaa kriyanvayan apane yahaan karnaa chaahate the. rus, halend, prasha ke tatkaaleen shaskaon ne oven ke paraamarsh ke anusaar majdoor sudhaar-kaarykram shuru kar die the.
 oven ke sudhaar-kaaryakramon ko majdoor varg kii ore se bharpoor samarthan mila tha. uske kaarkaanon kaa munafa ascharyajanak rup se badha tha. duusare udyogpati jo oven ke sudhaar kaaryakramon ko uskaa aatmghaatee kadam bataa rahe the, oven ne ek hi saal main saath hajaar pound kamakar unki bolti band kar di. usne dikhaa diya ki dhanarjan ke liye shoshan, beyimaani athwa galakat pratiyogita hi aavashyak nahin he. yadi durandeshi se kaary kiya jaae to sahyog or parsparik sahanubhuti se bhi pragati ke lakshya kii prapti sambhav he.
 oven dharm ke naam par thopi ja rahi jad manyataon se bhi kshubdh tha. uskaa yah maananaa tha ki jivan main dharm kaa atirek purna hastkshep manushya ko taarkik nirnay lene se roktaa he ki majdoor varg kii dayaneey sthiti kaa kaaran ve roodhiyaan bhi hai, jinhen vah dharm ke naam par paale hue hai. isliye apane lekhon main usne dharmik manyataon kii jamkar aalochana kii thi. parinaam yah hua ki padri or dharmasatta par aseen duusare prabhaavshaalee log uske viruddh lambandh hone lage. apane kalyaan kaaryakramon ke kaaran vah puunjipati varg ko pehle hi naaraaz kar chukaa tha. isliye swaarthee udhyamiyon tathaa dharm ke thekedaaron ne oven ke viruddh abhiyaan kii shuruyaat kar di. prakarantar main isse oven kii pratishtha ko dhakka laga. 
 oven sahi myne main ek mahaan swapndrushtaa tha. ek behatar duniya kaa sapana uski ankhon main sadaiv jhilamilaataa rahata tha. jivan ke praarambhik varshon main hi dharm ke uski aasthaa samaapt ho chuki thi. uskaa maananaa tha ki swarg jaisi sthitiyaan dharti se pare sambhav hi nahin he. bade log yadi thode se tyaag or doordarshita se kaam len to is dharti ko hi swarg samaan banaaya ja saktaa he. uske soch kaa aadhaar yah tha ki manushya apana vyaktitv swayan nahin, apitu swayan ke liye banaata he yani uski uplabdhiyon evam vyaktitv ke nirmaan main kisi na kisi prakaar dusron kaa bhi yogadan hota he. atah yah manushya kaa kartavya he ki baaki logon ke saath puraa-puraa sahyog kare taaki adhiktam logon kaa bhala ho sake.
 swapndrushtaa hone ke saath vah sankalpavaan bhi tha. usne apni aalochana kii parvaah kiye bina apni yojanaon par kaam kiya. majdoor kalyaan ke kaaryakramon ke atirikt usne bacchon ke liye shiksha ko anivaary ghoshit kar bal shiksha sansthaanon kaa aadi pravatrthak hone kaa shrey liya. samaaj kii behatari ke liye usne or bhi anek prayog kiye; jinamein puunji ke saath-saath bahumoolya samay bhi laga. haalanki virodhiyon ke kaaran oven ko yadhyapi apekshit safalataa nahin mil saki, magar asafal rahakar bhi usne un raaston kaa anveshan kiya jis par bhavishya kii anek vikasgaathaayen likhi jaani thiµor aage jinka anusaran puri duniya ko karnaa tha.san atharah sau pandrah main aarthik mandi kaa daur chalaa. oven ke liye sudhaar kaaryakramon ko aage chalaanaa kathin ho gaya. isliye usko apane kaarykram kuch dinon ke liye sthagit karne pade. tab tak oven ke vyavastha kii khaamiyon se parichit ho chukaa tha. use lag rahaa tha ki poonjivadi vyavastha or shoshan ek hi sikke ke do pahalu hai. poonjivadi vyavastha ke paravaan chadhane ke liye jaruri he ki samaaj me asantosh or dishaheenata ho. bhukh, bekaari, garibi or nirakshartaa jo aam aadmi ko bebas banaate hon, ek kaamyaab udyogpati ke liye munaafe kaa mahal khadaa karne main sahaayak hote hai. janata kii agyanta or digabhramata poonjeevaad ke vistaar ke liye utprerak ban jaati hai. usko apane samay kii saamaajik-aarthik vishmata dekhakar uske liye jimmedaar vyavastha se ub or niraashaa hone lagi thim. use vishwaas ho chalaa tha ki behatar kal ke liye vyavastha main amul parivartan atyaavashyak he. isliye ki vartmaan vyavastha puunji ke kendriyakaran or tajjanit shoshan ko badhaava dene vaali he. oven kii manahosthiti usee ke in shabdon se sahaj ujagar ho jaati he-
 yah us sangharkshil, swapndrushtaa, karmath or duuradrushtaa udhyami ke vichaar the jo apni udhyamshiltaa kaa loha desh-videsh main manavaa chukaa tha. vah bhi apane adwitiya sudhaar-kaaryakramon ke chalate, jisamen usne apane dhan or sansadhano kaa vyay kiya tha. jaahir he ki poonjivadi vyavastha kii samast khamiyaan oven ke saamne aa chuki thim. usko vishwaas ho chalaa tha ki jis pragatigami samaaj kaa bimb uski ankhon main he, vah poonjivadi vyavastha ke dwaara athwa uske samarthan se sambhav hi nahin he. jo vyavastha swayan shoshan evam asaamanta ke upar tiki ho, vah shoshan-mukt or samanta par aadhaarit saamaajikta kii vaahak nahin ho sakati. uskaa vishwaas tha ki manushya apane paryaavaran se prabhavit hota he, atah paryaavaran ke badlaav ke saath uske vyaktitv main badlaav bhi sambhav he. haalanki uske vichaaron main kahin-kahin antarvirodh bhi dekhne ko milte hai. puunji-perrit varchasvvaad kii aalochana karte hue francisi vidwaan furior ne kaha tha ki-
 vyapaarik mandi ke daur se guzarate hue oven dwaara 1816 main kii gai tippanee uski poonjivadi manovriti kaa pratik he. usne kaha tha ki-
 ‘hamaara sarvottam graahak yuddh, ab samaapt ho chukaa he.’
 oven ko tatkaaleen factory system se ghrinaa thi. uskaa maananaa tha ki is utpaadan vyavastha ne saamaajik gairjimmedaari, vidhvansak spardhaa evam hridayaviheen vyaktvaad ko janm diya he. uskaa vichaar tha ki saamaajik tanaav kaa ek kaaran maanviya shram or mashiinon kii avaanchit, aniyantrit spardhaa bhi he. iskaa hal yahi he ki manushya sangathit hokar mashiinon kaa sahyog lete hue utpaadan kaary kare. isliye usne apane shramikon jivan-str main sudhaar laane ke liye kai kadam uthaae. yahi nahin ucch gunvattta ke mahatva ko sweekaarte hue usne un karmchaariyon ko vishesh laabh evam protsaahan dene kaa kaam prarambh kiya jo behatar gunvattta kaa maal banane main nipun the. uske kaarkaane main prayek mashin ke baraabar main vibhinn rangon ke ghanaakaar tukade rakh die jate the. ghan ke rang se ban rahe maal kii gunvattta kii koti nirdhaarit kii jaati thi. isse karigar ko apane kaam ke str kaa pataa hota tha. usee ke aadhaar par protsaahan raashi kaa bhugtan kiya jaataa tha. spasht he ki us samay oven ke kaarkaanon main kaary kaa str or uski paristhitiyaan duusare kaarkaanon ke apeksha behatar, lagbhag adarsh avasthaa main thim.
 new lenork par oven kaa prabhaav ghatata ja rahaa tha. uske hissedaar bhi chhodkar ja chuke the. kintu naitikta or sahjivan ke prati oven kaa vishwaas kam nahin hua tha. uski nigaah ab europe se baahar ke deshon par lagi thi. isi bich oven kii khyaati america pahunchi or vahaan new haarmani jane ke liye oven ko america kaa nimantran mila. oven ne new lenark chhodane kaa faisla kar liya. is faisle ke peeche englandvasiyon kii nae prayogon ke prati udaseenta bhi thi. yun to sahjivan par aadhaarit bastiyaan basaane ke liye scotland, ireland aadi praanton se bhi prastaav aae the. magar oven ko vahaan kii paristhitiyon main koi antar najar nahin aayaa. 1824 main oven atlantic mahaasaagar paar karke hormani ;tauvadaladdh pahunchaa vahaan uskaa joardaar swaagat kiya gaya. 1825 main new lenark ke prayogon ko aage badhaane ke liye usne tees hajaar pound main new haarmani, indiana naamak sthaan par kai acre jameen kharidi. jahaan usne new lenark ke prayogon ko aage badhaane ke dhyey se ek nai basti kii sthapana kii. kuch hi maheenon main new haaramani kii khyaati duniya-bhar main fail gai. vahaan mili safalataa se utsahit hokar oven ne oribiston ;vtpaipejavadaddh naamak sthaan par waisi hi ek or basti kii aadharshila rakhi. praarambhik safaltaaon se utsahit hokar oven ne kuch anya sthanon par bhi bastiyaan basaayi. unke naam hai queen wood ;fanmamad vavakaddhae relatin ;tansanjapadmaddh aadi. ve sabhi bastiyaan sahjivan ke siddhant ke aadhaar par basaai gai thim. pehle kii bhaanti in bastiyon ke madhyam se bhi, oven kaa sapana shoshan evam varg-mukt samaaj kii sthapana karnaa tha.
 vah aise samaaj kii kalpana karata tha jahaan sabhi parsparikta par aadhaarit jivan-yaapan karen. ek basti main 300 se 2000 tak sadsy hon, jinke paas ek hajaar acre se lekar 1500 acre tak krishi-yogya jameen ho. basti ke sadasyon ke awaas ko chhodkar rasoighar, bhojanalay, sabha bhawan, skool, pustkaalay, aataa chakki, kaarkaane aadi samuhik haa or inke liye ek samachatubhuj ke aakaar kii vishaal imaarat ho. oven kaa sochna tha ki is prakaar kii vyavastha se jivan main dhan kii mahatta ghategiµjo manushya main sangrah kii aadat ke panpane kaa pramukh kaaran he.
 san 1825 se 1829 tak oven ke siddhant ke aadhaar par basaai gai kul solah bastiyon main new haaramani sabase pehali or prasiddh thi. lekin kshetreey paristhitiyon ke kaaran bastiyon ko chalaane main samasyaayein aane lageen. darasal new haaramani jaise chote se praant main ek saath anek virgon ke log rahete the. un sabaki alag samasyaayein thim. isliye new haaramani kaa prayog adhik lanbaa na khinch sakaa. america main oven ke prayogon ko pehali thes us samay mili jab uskaa ek america saajhedaar apni puunji sahit oven se alag ho gaya. ullekhneey he ki in sabhi kaaryon main oven kii dher sari puunji lagi thi; jisase uskaa vyavsaay buree tarah prabhavit hua tha. uski kul puunji kaa teen-chathai hissaa new haaramani naamak basti kii basaane main pehle hi kharch ho chukaa tha. oven kaa maananaa tha ki sahjivan par aadhaarit vyavastha kii safalataa uske prayasaan kii vyapaktaa main hi sambhav he. kisi bhi vyakti kii simaaen hai atah aise prayaason kii safalataa ke liye samaaj ke duusare logon ko bhi aage aana hoga. sarkaar bhi to sabase adhik jimmedaari he hi. yahi sochate hue usne sarkaar se bhi madad maangi thi. maamla sansad-patal par bhi rakhaa gaya. magar avyaavhaarik maanate hue us prastaav ko asweekrut kar diya gaya.
 oven dwaara basaai gai bastiyon kii khaasiyat thi ki vahaan kaa jivan samuhik evam sahyog par aadhaarit tha. puri basti ek brihad parivaar ke samaan thi; jiske sadasyon ke sukh or dukh saajhe the. mahattvakankshaon main barabari thi. yahaan tak ki unke sapanom or sankalpon par bhi samuhikta kaa prabhaav tha. oven kii spasht dharna thi ki aadarshonmukhi samaaj main saamaajik sambandhon kaa aadhaar laabh ke sthaan par seva hona chahie. vahaan ke kaary vyapaar main paardarshita evam samasahbhaagita ho, tabhi shoshan se mukti sambhav he. oven un bastiyon ko sahjivan ke adarsh ke rup main sthapit karnaa chahta tha. oven samarthak samaajwaadiyon ke samooh gaan main sahjivan ke aadarshon kii jhalak sahaj hi dekhi ja sakati he. yah geet oven dwaara sthapit bastiyon main bade hi manoyog se gaaya jaataa tha-‘bhaaiyo utho! athulaneey prem se sarabor or paramasatya se abhasith din ke darshan karo. uthakar dekho, manushyata pratispardhaa ke sthaan par saamudayik jivan kaa anand or aashirwad lene ke liye utsuk he. ab nyaay kii jeet hogi. taqatvar ke daman kaa ant hoga, saarvatrik anand kii anand hoga. ’1
 bees varsh tak lagaataar vah samuhik jivan kii safalataa ke liye kaam karata rahaa. magar dhire-dhire asafalataa saaf najar aane lagi, kaaran ki in bastiyon main basane pahunche logon main adhikansh log aise the jinhen oven ke siddhanton main koi dilchaspee nahin thi. unase bahut to apradhi manovriti ke the or surakshit thikaane kii khoj unhen un bastiyon tak le gai thi. naakaara or kaamchor kism ke logon ko sir chhipaane ke liye oven dwaara basaai gai bastiyaan bahut anukool thim.
 duusari samasya vahaan par samarpit kaaryakartaaon kii thi. un bastiyon ke kushal sanchaalan ke liye jis prakaar ke swayan sevakon kii aavashyaktaa thi, unka vahaan saraasar abhaav the. haalanki bastiyon main aane vaale kuch log sachmuch hi oven ke vichaaron ko samarpit hokar vahaan pahanche the. magar adhikansh keval shaukia, vakt bitaane ke liye vahaan chale aate the. new hormani ke kuch sadsy loktantric parampara se nikalakar aae the or vyavastha main khulaapan laana chaahate the. unhen oven kaa ekadhikaar sweekaar nahin tha. dhyatavya he ki un bastiyon main oven kii sthiti parivaar ke mukhyi jaisi thi. parinaam yah hua ki oven dwaara basaai gai bastiyon main samasyaayein aane lageen. jon karl ke shabdon main-
 ‘basti kaa gathan uske sadasyon ke utaavlepan ke saath hua tha. iske kaaran ek tarah se ve apane patan kii ghoshnaa kar hi chuke the. shaayad unka aapas main milanaa hi durbhagyapurna tha. vastav main sahakaarita ke adhar par gathit vah samooh uski bhaavana se koson dur tha. nau sau se adhik logon ke us samooh kaa sabase bada durbhaagya to yahi tha ki sahjivan kii shuruyaat karne se ve ek-duusare ko jaanate tak nahin the. unamem jagah-jagah se, vibhinn peshon, parivesh se aae tarah-tarah ke log sammilit the, jinamein kaamkaaji parivaar, madhyavargi buddhijivi tathaa swayan ko pragatisheel kehane vaale ghummakad kism ke buddhijivi aadi sammilit the. samuhik bastiyon kaa gathan baari anubhavheenata kaa shikaar tha. jiskaa parinaam unamem ladaai-jhagade or kalahabaaji ke rup main dekhne ko mila. vibhinn prishthbhumiyon, jatiyon se sambhddha logon ne aapas main lard-jhagadkar apane liye dusaraan ke man main vaimnasy kii bhaavana bhar di thi, jiskaa nidaan asambhav tha. unke aapasi manmutav itane bad chuke the ki ant main jab samuhik bastiyon kaa prayog asafal hone kii ghoshnaa hui or log waapas lautne lage, to bhi unke parsparik jhagade lambey samay tak chalate rahe. antat jameen kaa bantwaaraa kar, new haaramani ke nivasee anek sahakaar bastiyon, pariwaron main bant gaye.’
 new haaramani kaa prayog asafal hone ke pashchaat oven ne mexico main nae sire se phir koshish kii. vahaan garibi anupaat adhik hone ke kaaran usko safalataa kii aas adhik thi. lekin aashaa ke vipareet mexico main uskaa saamana paramparawaadi carch se hua, jiskaa vahaan kii garib janata par atyadhik prabhaav tha. parinaam ye hua ki oven america se oobal laga. san 1828 main vah waapas england ke liye ravaanaa ho gaya. lekin tab tak england kii paristhitiyaan bhi badal chuki thim. samaajawaadee vichaardhaara teji se apni pakad bana rahi thi. wiliam thamsan jaise buddhijivi loktantric samaajwaad kii nai vyakhyaayein garh rahe the.
 sahakaarita par nae prayogon kaa silsilaa prarambh ho chukaa tha. mazdooron ke sanghathan banane lage the. samaajawaadee vichaadhara ko aadhaar maanakar nae-nae ubhare chartist andolankaaree sangharsh ke raste satta kii seedhiyaan chadhane kaa man bana chuke the. unhone ek ke baad ek teen badi hadataalen karke sarkaar ke saamne mushkilen khadi kar di thim. jisase unhen lag rahaa tha ki ve sheeghra hi satta par savaar hokar bahut aasaani se badlaav ke lakshya ko praapt kar sakenge. oven dwaara basaai gai bastiyon kaa lagaataar avsaan ho rahaa tha.
 dhyatavya he ki oven dwaara aadarshonmukhi samaaj kii yah sankalpana nai yaa anokhi nahin thi. naa hi vaisaa sapana dekhne vaala vah akelaa buddhijivi-vichaarak tha. balki is tarah kii aadarshonmukhi samaaj kii sankalpana usase kareeb saadhe baaise sau varsh pehle plato bhi kar chukaa tha. jaan kalvin, thomas moore, ruso aadi ne bhi adarsh samaaj ko lekar kuch isi prakaar kii sadhu-sankalpanaaen kii thim. oven yadi apane purvavarti vichaarkon se hatakar or badhkar tha to is kaaran ki vah kora siddhantkaar nahin tha, balki vichaaron ko moort rup dene vaala sachcha evam sankalpadharmee insaan tha. is tarah kuch maamalon main vah moulik bhi tha. usne na keval vargaheen or samanta par aadhaarit samaaj kaa sapana dekha, saath hi apane lakshya kii prapti ke liye usne anek safal prayog bhi kiye the. yah baat alag he ki sudhaar kaaryakramon main use jo kamyaabi prarambh main mili, vah baad main lagaataar ghatati chali gai. kyonki jis samaaj kaa sapana oven kii ankhon main bastaa tha, tatkaaleen paristhitiyaan uske vipareet thim. baavjood iske oven kii safaltaaon ko najrandaaj kar paanaa mushkil he.
 oven poonjivadi arthvyavastha kaa virdohi tha. oven ke prayog kii khilli udayi gai. use ardhvikshipt or sanakee kahkar uphaas kaa paatr banaaya gaya. oven ko haalanki samaajwaad kaa samarthak mana jaataa he. yah bhi mana jaataa he ki samaajawaadee ;vabapansapereddh shabd kaa pehla prayog usee ne kiya tha. lekin macrsvaadi vichaarak oven ke saare abhiyaan ko andeh kii drushti se dekhte hai. swayan fradrik anglas ne oven kii niyat par andeh karte hue use ek tarah se chhadam samaajawaadee sweekaar kiya he. anglas ke anusaar-
 pramaan ke liye anglas ne ek oven kii ek ukti kaa ullekh apane lekh main kiya he, jisase oven kaa dambh jhalkata he.
 oven ne badi budhimattapurvak, kaha jaae ki vyavsaayik kushalta kaa parichay dete hue mazdooron ko kuch suvidhaayen di thim. use badale main jo prapti hui, vah kiye gaye kharch se kai guna thi. is baat ko oven ke sahitya se hi udhaaharan lekar fadrik anglas samajhaate hai ki-
