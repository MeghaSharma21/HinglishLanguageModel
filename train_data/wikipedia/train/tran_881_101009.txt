 mohammad rafi jinhen duniya rafi yaa rafi sahab ke naam se bulaati he, hindi cinema ke shreshthatam parshv gayakon main se ek the. apni aawaaj kii madhurata or paraas kii adhikta ke liye inhone apane samakaleen gayakon ke bich alag pahchaan banaai. inhen shahenshaah-e-tarannum bhi kaha jaataa tha. mohammad rafi kii awaz ne apane aagaamee dinon main kai gayakon ko prerit kiya. inamen sonu nigam, mohammad azeez tathaa udit narayan kaa naam ullekhneey he - yadhyapi inamen se kaiyon kii ab apni alag pahchaan he. 1940 ke dashak se aarambh kar 1980 tak inhone kul 26,000 gane gaae. inamen mukhya dhara hindi gaanon ke atirikt ghazal, bhajan, deshbhakti geet, qavvaali tathaa anya bhashaaon main gaae geet shaamil hai. jin abhinaytaon par unke gane filmaae gaye unamem guru dutt, dilip kumaar, dev anand, bharat bhushan, johny walker, joy mukherjee, shammi kapur, rajendra kumaar, rajesh khanna, amitabh bachchan, dharmendra, jithendra tathaa rishi kapur ke alaave gayak abhinayta kishor kumaar kaa naam bhi shaamil he.24 disambar 2017 ko mohammad rafee ji ke 93wein janmdiwas par google ne unhen sammanit karte hue unki yaad main doodle banaakar unke geeton ko or unki yaadon ko samarpit kiya | is doodle ko mumbai ke chitrakaar sajid shaikh dwaara banaaya gaya. 
 mohammad rafi kaa janm 24 disambar 1924 ko amritsar, ke paas kotla sultan singh main hua tha. aarambhik balykaal main hi inkaa parivaar lahore se amritsar aa gaya. inke parivaar kaa sangeet se koi khaas sarokaar nahin tha. jab rafi chote the tab inke bade bhai kii nai dukaan thi, rafi kaa kaaphi vakt vahiin par gujarata tha. kaha jaataa he ki rafi jab saat saal ke the to ve apane bade bhai kii dukaan se hokar guzarane vaale ek fakir kaa peechha kiya karte the jo udhar se gaate hue jaaya karata tha. uski aawaaj rafi ko pasand ai or rafi uski nakal kiya karte the. unki nakal main awvalata ko dekhakar logon ko unki aawaaj bhi pasand aane lagi. log nai dukaan main unke gane kii prashansha karne lage. lekin isse rafi ko sthaneey khyaati ke atirikt or kuch nahin mila. inke bade bhai mohammad hamid ne inke sangeet ke prati inaki ruchi ko dekha or unhen ustad abdul vaahid khan ke paas sangeet shiksha lene ko kaha. ek baar akashwani lahore main us samay ke prakhyat gayak-abhinayta kundan laal sahagal apana pradarshan karne aae the. isko sunne hetu mohammad rafi or unke bade bhai bhi gaye the. bijli gul ho jane kii vajah se sahagal ne gane se manaa kar diya. rafi ke bade bhai ne aayojakon se nivedan kiya kii bheed kii vyagrata ko shant karne ke liye mohammad rafi ko gane kaa mauka diya jaay. unako anumati mil gai or 13 varsh kii aayu main mohammad rafi kaa ye pehla saarvajanik pradarshan tha. prekshkon main shyaam sundar, jo us samay ke prasiddh sangeetkaar the, ne bhi unako suna or kaaphi prabhavit hue. unhone mohammad rafi ko apane liye gane kaa nyauta diya.
 mohammad rafi kaa pratham geet ek punjabi film gul baloch ke liye tha jise unhone shyaam sundar ke nirdesan main 1944 main gaaya. san 1946 main mohammad rafi ne bombay aane kaa faisla kiya. unhen sangeetkaar naushaad ne pehle aap naam kii film main gane kaa mauka diya.
 naushaad dwaara surabaddh geet tera khilonaa tutaa se rafi ko pratham baar hindi jagat main khyaati mili. iske baad shahid, mela tathaa dulaari main bhi rafi ne gane gaae jo bahut prasiddh hue. 1951 main jab naushaad film baiju baavaraa ke liye gane bana rahe the to unhone apane pasandida gayak talat mahmud se gavaane kii sochi thi. kaha jaataa he ki unhone ek baar talat mahmud ko dhumrapaan karte dekhakar apana man badal liya or rafi se gane ko kaha. baiju baavaraa ke gaanon ne rafi ko mukhyadhara gayak ke rup main sthapit kiya. iske baad naushaad ne rafi ko apane nirdesan main kai geet gane ko die. lagbhag isi samay sangeetkaar jodi shankar-jaykishan ko unki aawaaj pasand aayi or unhone bhi rafi se gane gavaana aarambh kiya. shankar jaykishan us samay raaj kapur ke pasandida sangeetkaar the, par raaj kapur apane liye sirf mukesh kii aawaaj pasand karte the. baad main jab shankar jaykishan ke gaanon kii maang badi to unhone lagbhag har jagah rafi sahab kaa prayog kiya. yahan tak kii kai baar raaj kapur ke liye rafee sahab ne gaaya. jald hi sangeetkaar sachin dev burman tathaa ullekhneey rup se o pi naiyyar ko rafi kii awaz bahut raas aayi or unhone rafi se gavaana aarambh kiya. o pi naiyyar kaa naam isamen smaraneey rahegaa kyonki unhone apane niraale andaaj main rafi-aashaa kii jodi kaa kaaphi prayog kiya or unki khanakati dhune aaj bhi us jamaane ke anya sangeetkaaron se alag prathit hoti hai. unke nirdesan main gaae gaano se rafi ko bahut khyaati mili or phir ravi, madan mohan, gulam haidar, jayadev, salil choudhary ityadi sangeetkaaron kii pehali pasand rafi sahab ban gaye.
 dilip kumaar, bharat bhushan tathaa devanand jaise kalakaaron ke liye gane ke baad unke gaanon par abhinay karne waalo kalakaaron kii suchi badhati gai. shammi kapur, rajendra kumaar, joy mukherjee, vishwajit, rajesh khanna, dharmendra ityadi kalakaaron ke liye rafi kii aawaaj prishthbhumi main gunjane lagi. shammi kapur to rafi kii aawaaj se itane prabhavit hue ki unhone apane har gane main rafi kaa istemaal kiya. unke liye sangeet kabhi o pi naiyyar ne diya to kabhi shankar jaykishan ne par aawaaj rafi kii hi rahi. chaahe koi mujhe junglee kahe, ehsaan tera hoga mujhapar, ye chand sa roshan cheharaa, divaana hua badal shammi kapur ke upar filmaae gaye lokapriy gaanon main shaamil hai. dhire-dhire inaki khyaati itani bad gayi ki abhinayta inhen se gaanaa gavaane kaa aagrah karne lage. rajendra kumaar, dilip kumaar or dharmendra to maanate hi nahin the ki koi or gayak unke liye gaae..
 1950 ke dashak main shankar jaykishan, naushaad tathaa sachindev burman ne rafi se us samay ke bahut lokapriy geet gavaaye. yah silsilaa 1960 ke dashak main bhi chalata rahaa. sangeetkaar ravi ne mohammad rafi kaa istemaal 1960 ke dashak main kiya. 1960 main film chaudaavin kaa chand ke sheershak geet ke liye rafi ko apana pehla film fere puraskaar mila. iske baad gharaana, kaajal, do badan tathaa neelkamal jaisi filmo main in dono kii jodi ne kai yaadgaar nagamen die. 1961 main rafi ko apana doosraa filmphere award film sasuraal ke geet teri pyaari pyaari surat ko ke liye mila. sangeetkaar jodi lakshmikant pyarelal ne apana aagaaz hi rafi ke swar se kiya or 1963 main film parasmani ke liye bahut sundar geet banaae. inamen salaamat raho tathaa wo jab yaad aaye ullekhneey he. 1965 main hi lakshmi-pyaare ke sangeet nirdesan main film dosti ke liye gaae geet chaahunga mai tuje sanjh savere ke liye rafi ko teesraa filmphere puraskaar mila. 1965 main unhen bharat sarkaar ne padmashri puraskaar se nawaja.
 1965 main sangeetkaar jodi kalyanji-aanandji dwaara film jab jab phool khile ke liye sangitabaddh geet paradesiyon se naa akhiyaan milaanaa lokapriyata ke sheersh par pahunch gaya tha. 1966 main film suraj ke geet bahaaron phool barasaao bahut prasiddh hua or iske liye unhen chauthaa filmphere award mila. iskaa sangeet shankar jaykishan ne diya tha. 1968 main shankar jaykishan ke sangeet nirdesan main film brahmacharee ke geet dil ke jharokhe main tujko bithakar ke liye unhen pachvaan filmphere award mila.
 1960 ke dashak main apane kariyar ke sheersh par pahunchane ke baad dashak kaa ant unke liye sukhad nahin rahaa. 1969 main shakti samant apni ek film aradhana kaa nirmaan karvaa rahe the jiske liye unhone sachin dev burman ko sangeetkaar chunaa. isi saal dada biimaar pad gaye or unhone apane putr rahul dev burman= avarohan ==1960 ke dashak main apane kariyar ke sheersh par pahunchane ke baad dashak kaa ant unke liye sukhad nahin rahaa. 1969 main shakti samant apni ek film aradhana kaa nirmaan karvaa rahe the jiske liye unhone sachin dev burman ko sangeetkaar chunaa. isi saal dada biimaar pad gaye or unhone apane putr rahul dev burman se gane record karwaane ko kaha. us samay rafi haj ke liye gaye hue the. panchamada ko apane priy gayak kishor kumaar se gavaane kaa mauka mila or unhone rup tera mastaana tathaa mere sapanom kii rani gane kishor da kii aawaaj main record karavaaya. ye dono gane bahut hi lokapriy hue or is gane ke abhinayta rajesh khanna nirdeshkon tathaa janata ke bich apaar lokapriy hue. saath hi gayak kishor kumaar bhi janata tathaa sangeet nirdeshkon kii pehali pasand ban gaye. iske baad rafi ke gayak jivan kaa avsaan aarambh hua. hanlanki iske baad bhi unhone kai hit gane diye, jaise ye duniya ye mehfil, ye jo chilman he, tum jo mil gaye ho. 1977 main film ham kisi se kam nahin ke geet kya hua tera vaada ke liye unhe apane jivan kaa chatha tathaa antim film fere eword mila.
 mohammad rafi ek bahut hi samarpit muslim, vyasano se dur rahane vaale tathaa sharmile swabhaav ke aadmi the. aazaadee ke samay vibhaajan ke dauraan unhone bharat main rahanaa pasand kiya. unhone begum viqalis se shaadi kii or unki saat santan huin-chaar bete tathaa teen betiyaan.
 mohammad rafi ko unke parmartho ke liye bhi janaa jaataa he. wo bahut hansmukh or dariyadil the tathaa hameshaa sabaki madad ke liye taiyaar rahete the. kai filmi geet unhonen bina paise liye yaa behad kam paison lekar gaaye. apane shuruaati dinon main sangeetkaar jodi lakshmikant-pyarelal ke liye unhone bahut kam paison main gaaya tha. gaanon kii roylty ko lekar lata mangeshkar ke saath unka vivaad bhi unki dariyaadilii kaa suchak he. us samay lataji kaa kahana tha ki gane gane ke baad bhi un gaanon se hone vaali aamadani kaa ek ansh gayakon tathaa gayikaon ko milanaa chahie. rafi sahab iske kilaaf the or unka kahana tha ki ek baar gane record ho gaye or gayak-gayikaon ko unki fees kaa bhugtan kar diya gaya ho to unako or paison kii aashaa nahin kerani chahie. is baat ko lekar dono mahaan kalakaaron ke bich manmutav ho gaya. lata ne rafi ke saath set par gane se manaa kar diya or barason tak dono kaa koi yugal geet nahin aayaa. baad main abhinetri naragis ke kehane par hi dono ne saath gaanaa chaalu kiya or jewel thief film main dil pukaare gaanaa gaaya.
 unka dehant 31 july 1980 ko hridaygati ruk janeke kaaran hua.
 rafi ne apane jivan main kul kitne gane gaae is par kuch vivaad he. 1970 ke dashak main gineez book of world ricards ne likhaa ki sabase adhik gane ricard karne kaa shrey lata mangeshkar ko praapt he, jinhone kul 25,000 gane ricard kiye hai. rafi ne iskaa khandan karte hue gineez book ko ek chitthee likhi. iske baad ke sanskarnon main gineez book ne donon gayakon ke daawey saath-saath pradarshit kiye or mohammad rafi ko 1944 or 1980 ke bich 28,000 gane ricard karne kaa shrey diya. iske baad hui khoj main vishwaas nerurkar ne paaya ki lata ne vastav main 1989 tak keval 5,044 gane gaae the. anya shodhakartaaon ne bhi is tathy ko sahi mana he. iske atirikt raju bharatan ne paaya ki 1948 or 1987 ke bich keval 35,000 hindi gane ricard hue. aise main rafi ne 28,000 gane gaae is baat par yakeen karnaa mushkil he, lekin kuch strot ab bhi is sankhya ko uddhrut karte hai. is shodh ke baad 1992 main gineez book ne gayan kaa uparokt ricard book se nikaal diya.
 amitabh bachchan, ashok kumaar, aai es johar, rishi kapur, kishor kumaar, guru dutt, gulshan baavaraa, jagadeep, jithendra, joy mukherjee, johny vaakar, tarik hossain, dev anand, dilip kumaar, dharmendra, naveen nishchal, praan, parakshit saahani, prithviraj kapur, pradeep kumaar, firoj khan, balraj saahani, bharat bhushan, manoj kumaar, mahmud, randhir kapur, rajkpur, raaj kumaar, rajendra kumaar, rajesh khanna, vinod khanna, vinod mehara, vishwajit, sunil dutt, sanjay khan, sanjeev kumaar, shammi kapur, shashi kapur, kishor kumaar.
 en tii rama raav, akkineni nageshwar raav 
