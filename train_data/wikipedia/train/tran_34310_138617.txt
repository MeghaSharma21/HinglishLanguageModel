 
 nadir shah afshaar  faras kaa shah tha or usne sadiyon ke baad kshetra main irani prabhutaa sthapit kii thi. usne apana jivan daastaa se aarambh kiya tha or faras kaa shah hi nahin bana balki usne us samay irani samrajya ke sabal shatru osmani samrajya or roosi samrajya ko irani kshetron se baahar nikaala.
 usne afshari vansh kii sthapana kii thi or uskaa udai us samay hua jab iran main pashchim se osmani samrajya kaa akraman ho rahaa tha or purab se afagaanon ne safaavi rajdhani isiahaan par adhikaar kar liya tha. uttar se rus bhi faras main samrajya vistaar kii yojana bana rahaa tha. is paristhiti main bhi usne apni sena sangathit kii or apane sainya abhiyaanon kii vazah se use faras kaa nepolian yaa asia kaa antim mahaan senanayake jaisi oopaadhiyon se sammanit kiya jaataa he.
 wo bharat vijay ke abhiyaan par bhi niklaa tha. dilli kii satta par asin mogul badshaah mohammad shah alam ko haraane ke baad usne vahaan se apaar sampatti arjeet kii jisamen kohinoor hira bhi shaamil tha. iske baad wo apaar shaktishaalee ban gaya or uskaa swasthya bhi bigadataa gaya. apane jivan ke uttarardh main wo bahut atyaachaari ban gaya tha. san 1747 main uski hatya ke baad uskaa samrajya jald hi teetar-bitar ho gaya.
 nadir kaa janm khorasaan main afshaar qazalbus kabeeley main ek saadhaaran parivaar main hua tha. uske pita ek saadhaaran kisaan the jinaki mrityu nadir ke balykaal main hi ho gai thi. nadir ke bare main kaha jaataa he ki uski maan ko uske saath uzbekon ne das bana liya tha. par nadir bhaag sakane main safal rahaa or wo ek afshaar kabeeley main shaamil ho gaya or kuch hi dinon main uske ek tabake kaa pramukh ban baitha. jald hi wo ek safal sainik ke rup main ubhara or usne ek sthaneey pradhan baba ali beg kii do betiyon se shaadi kar lee.
 nadir ek lambaa, sajila or shokh kaali aankhon vaala noujvaan tha. wo apane shatruon ke prati nirday tha lekin apane anucharon or sainikon ke prati udaar. use ghudsawaari bahut pasand thi or ghodon kaa bahut shauk tha. uski awaz bahut gambheer thi or ye bhi uski safalataa kii kai vazahon main se ek mana jaataa he. vah ek turkmen tha or uske kabeeley ne shah ismail pratham ke samay se hi safaviyon kii bahut madad kii thi.
 us samay faras kii gaddi par safaviyon kaa shashan tha. lekin nadir shah kaa bhavishya shah ke takhtapalat ke kaaran nahin bana jo ki praayah kai safal senanayakon ke saath hota he. usne safaviyon kaa saath diya. us samay saafavi apane patanonmukh samrajya main nadir shah ko paakar bahut prasann hue. ek taraf se osmani samrajya to duusari taraf se afagaanon ke vidroh ne safaviyon kii naak main dam kar rakhaa tha. iske alaava uttar se roosi samrajya bhi nigahen gadaaye baitha tha. shah sultan hossain ke bete tahmaasya ko nadir kaa saath mila. uske saath milakar usne uttari iran main mashhad se afgaanon ko bhagaakar apane adhikaar main le liya. uski is seva se prabhavit hokar use tahmaasya quli khan kii oopaadhi mili. yah ek sammaan tha kyonki isse use shahi naam mila tha. par nadir itane par santusht ho jane vaala senanayake nahin tha.
 nadir ne iske baad heraat ke abdali afagaanon ko parrast kiya. tahmaashp ke darbar main apni sthiti sudrudh karne ke baad usne 1729 main rajdhani isiahaan par kabza kar chuke afagaanon par akraman karne kii yojana banaai. is samay ek unani vyapaaree or paryatak besile vatatzes ne nadir ke sainya abhyaason ko aankhon se dekha tha. usne bayaan kiya - nadir abhyaas kshetra main ghusane ke baad apane senapatiyon ke abhivadan kii sweekruti main apana sar jhukaata tha. uske baad wo apana ghoda roktaa tha or kuch der tak sena kaa nirikshan ekadam chup rahakar karata tha. wo abhyaas aarambh hone kii anumati detaa tha. iske baad abhyaas aarambh hota tha - chakra, vyuh rachana or ghudsawaari ityadi.. nadir khud teen ghante tak ghode par abhyaas karata tha.
 san 1729 ke ant tak usne afagaanon ko teen baar haraaya or isiahaan waapas apane niyantran main le liya. usne afagaanon ko mahafooj tareeke se bhaagane de diya. iske baad usne baari sainya abhiyaan kii yojana banaai. jiske liye usne shah tahmaashp ko kar vasuulne par majaboor kiya. pashchim kii disha se osmani turk prabhutv main the. abhi tak nadir ke abhiyaan uttari, kendriya tathaa purvi iran or usase sate afghanistan tak simit rahe the. usne osmanion ko pashchim se maar bhagaaya or uske turant baad vah purab main heraat kii taraf badha jahaan par usne heraat par niyantran kar liya.
 uski sainya safalataa tahmaashp se dekhi nahin gai. use takhtapalat kaa dar hone laga. usne apni sainya yogyata sabit karne ke makasad se osmanon ke saath phir se yuddh shuru kar diya jiskaa ant uske liye sharmnaak rahaa or use nadir dwaara jite hue kuch pradesh osmanon ko lautaane pade. nadir jab heraat se lautaa to yah dekhakar kshubdh hua. usne janata se apana samarthan maanga. isi samay usne isiahaan main ek din tahmaashp ko nashe kii haalat main ye samajhaayaa ki wo shashan ke liye ayogy he or uske ye ishaare par darbariyon ne tahmaashp ke nanhen bete abbaas ko gaddi par bitha diya. uske rajbhishek ke samay nadir ne ghoshnaa kii ki wo kandahaar, dilli, bukhaara or istambul ke shaskaon ko haraayega. darbar main upasthit logon ko laga ki yah charam atmapravanchanaa ke atirikt kuch nahin he. par aane vaale samay main unako pataa chalaa ki aisa nahin tha. usne pashchim kii disha main osmanon par akraman ke liye sena taiyaar kii. par apane pehle akraman main use paraajay mili. osmanon ne baghdad kii raksha ke liye ek baari sena bhej di jiskaa nadir koi jabaab nahin de paaya. lekin kuch maheenon ke bheetar usne sena phir se sangathit kii. is baar usne kirkuk ke paas osmanion ko haraa diya. yerawan ke paas june 1735 main usne roosiyon kii madad se osmanion ko ek baar phir se haraa diya. is samjhaute ke tahat roosi bhi farsi pradeshon se waapas kooch kar gaye.
 nadir ne 1736 main apane senapatiyon, prantapalon tathaa kai samarthakon ke samaksh khud ko shah ghoshit kar diya.
 iran ke dharmik itihaas main shiya islam or sunniyon dwaara unpar dhaae julm kaa bahut mahatva he. safavi shiya the or unke tahat shiya logon ko arabon ke julm se chhutkaaraa mila tha. aaj iran kii janata shiya he or vahaan shuruaati teen khalifaaon ko gaali dene kii parampara he. nadir shah ne apni gaddi samhaalane vakt ye shart rakhi ki log un khalifaaon ke prati yah anadar bhav chhod denge. isse use faaydaa bhi mila. iran main shiya sunni tanaav to kam hua hi saath hi iran ko islam ke duusare kendra ke rup main dekha jane laga.
 nadir armeniyon ke saath bhi udaar dharmik sambandh rakhata tha. uskaa shashan yahudiyon ko liye bhi ek sukun kaa samay tha. apane samrajya ke andar usne sunni mazahab ko janata par ladane kii koi koshish nahin ki lekin samrajya ke baahar wo sunni parivartit rajya ke shah ke rup main janaa jane laga. uski tulana osmani samrajya se kii jane lagi jo us samay islam kaa sarvesarva the. makka us samay osmanion ke hi adheen tha.
 pashchim kii disha main santusht hone ke baad nadir shah ne purab kii ore apana dhyaan kendrit kiya. sainya kharch kaa bhaar janata par padaa. usne kandahaar par adhikaar kar liya. is baat kaa bahaanaa bana kar ki mughalon ne afagaan bhagodon ko sharan de rakhi he usne mughal samrajya kii ore kooch kiya. kabul par kabja karne ke baad usne dilli par akraman kiya. karnal main mughal raja mohammad shah or nadir kii sena ke bich ladaai hui. isamen nadir kii sena mughalon ke mukaable choti thi par apane barudi astron ke kaaran farsi sena jeet gai. uske march 1739 main dilli pahunchne par yah afawaah faili ki nadir shah maaraa gaya. isse dilli main bhagdad much gai or farsi sena kaa katl shuru ho gaya. usne iskaa badla lene ke liye dilli main bhayanak khoonkhraba kiya or ek din main koi 20,000 - 22,000 log maar die. iske alaava usne shah se vipul dhanrashi bhi lee. mohammad shah ne sindhu nadi ke pashchim kii sari bhoomi bhi nadir shah ko daan main de di. heere jawaharaat kaa ek zakhira bhi use bhent kiya gaya jisamen kohenur, dariyaa - nur or taj - e - meh shaamil the jinaki ek apni khooni kahani he. nadir ko jo smapda mili wo kareeb 70 karod rupayon kii thi. yah raashi apane tatkaaleen saatvarshiya yuddh ke tulya tha jisamen france kii sarkaar ne austria kii sarkaar ko diya tha. nadir ne dilli main samrajya vistaar kaa lakshya nahin rakhaa. uskaa uddeshy apni sena ke liye aavashyak dhanrashi ikaitha kerani thi jo use mil gai thi. kaha jaataa he ki dilli se lautne par uske paas itnaa dhan ho gaya tha ki agle teen varshon tak usne janata se kar nahin liya tha.
 dilli se lautne par use pataa chalaa ki uske bete raza quli, jise ki usne apni anupasthiti main waisarai bana diya tha, ne saafavi shah tahamashp or abbaas kii hatya kar di he. isse usko bhanak mili ki raza uske kilaaf bhi shadyantra rach rahaa he. isi dar se usne raza ko vysarai se padchyut kar diya. iske baad wo turkestan ke abhiyaan par gaya or uske baad dagestan ke vidroh ko daman karne niklaa. par yahan par use safalataa nahin mili. lezgon ne khandak yuddh niti apanaai or rashad ke kaaravaan par akraman kar nadir ko pareshaan kar daalaa. jab wo dagestan main tha to nadir ko khabar mili ki raza usko maarane kii yojana bana rahaa he. isse wo kshubdh hua or usne raza ko andhaa kar diya. raza ne kaha ki wo nirdosh he par nadir ne uski ek na suni. lekin kuch hi din baad nadir ko apni galati par khed hua. is samay nadir biimaar ho chalaa tha or apane bete ko andhaa karne ke kaaran bahut kshubdh. nadir shah ne aadesh diya ki un saradaaron ke sir uda die jaayen jinhone uske bete raza quli kii ankhen phodi jate dekha he. nadir shah ne un saradaaron kii galati yah tehrai ki unamem se kisi ne yah kyon nahin kaha ki raza quli ke bajaaye uski ankhen phod di jaayen. dagestan kii asafalataa bhi use khaae ja rahi thi. dhire-dhire vah or atyaachaari banataa gaya. usne dagestan se khaali haath waapas lautne ke baad usne apni sena ek bahut puraane lakshya ke liye phir se sangathit kii - pashchim kaa osmani samrajya. us samay jab sena sangathit hui to uski ginati thi - 3,75,000 sainik. itani badi sena us samay shaayad hi kisi samrajya ke paas ho. iran kii khud kii sena itani badi 1980 - 1988 ke iran - iraq yuddh se pehle fir kabhi nahin hui.
 san 1743 main usne osmani samrajya iraq par hamalaa kiya. shaharon ko chhod kar kahin bhi use bahut virodh kaa saamana nahin karnaa padaa. kirkuk par uskaa adhikaar ho gaya lekin baghdad or basra main use safalataa nahin mili. mosul main uske mahattvakanksha kaa ant hua or use osmanon ke saath samjhauta karnaa padaa. nadir ko ye samaj main aayaa ki osmani uske niyantran main nahin aa sakate. idhar nae osmani sainik uske khilaaf bheje gaye. nadir shah ke bete nasirullah ne inamen se ek ko haraaya jabaki nadir ne yerawan ke nikat 1745 main ek duusare jatthe ko haraaya. par yah uski aakiri badi jeet thi. isamen osmanon ne use nazaf par shashan kaa adhikaar diya.
 nadir kaa ant uski bimariyon se ghira rahaa. vah dinanudin biimaar, atyaachaari or kattar ho chalaa tha. apane aakiri dinon main usne janata par baari kar lagaae or yahan tak ki apane kareebi rishtedaaron se bhi dhan kii maang karne laga tha. uskaa sainya kharch kaafii bad gaya tha. uske bhattije ali quli ne uske adeshon ko maanane se manaa kar diya. 19 june 1747 main mashhad ke nikat uske apane hi angrakshakon ne uski hatya kar daali.
 nadir shah kii uplabdhiyaan adhik dinon tak tik nahin sakin. uske marane ke baad ali quli ne swayan ko shah ghoshit kar diya. usne apana naam adil shah rakh liya. nadir ke marane ke baad sena teetar bitar ho gai or samrajya ko kshatrapon ne swatantra rup se shashan karnaa shuru kar diya. europea prabhaav bhi badhata hi gaya. 
 nadir ko europe main ek vijeta ke rup main khyaati mili thi. san 1768 main denmark ke chrishchiyan saptam ne sar wiliam jones ko nadir ke itihaaskaar mantri mirza mahadi astaraabdali dwaara likhi uski jeevani ko farsi se french main anuwaad karne kaa aadesh diya. 1739 main uski bharat vijay ke baad angrezon ko mughalon kii kamazori kaa pataa chalaa or unhone bharat main samrajya vistaar ko ek mauka samaj kar damakham lagaakar koshish kii. agar nadir shah bharat par akraman nahin karata to british shaayad is tarah se bharat main adhikaar karne ke bare main shaayad soch bhi nahin pate yaa itane bade paimaane par bhartiya shashan ko chunauti nahin dete.
