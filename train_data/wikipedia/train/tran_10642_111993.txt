 aadhunik manovaigyanikon ke anusaar sote samay kii chetana kii anubhutiyon ko swapn kehete hai. swapn ke anubhav kii tulana mrigatrushna ke anubhavon se kii gai he. yah ek prakaar kaa vibhram he. swapn main sabhi vastuon ke abhaav main vibhinn prakaar kii vastuen dikhaai detii hai. swapn kii kuch samanta divaswapn se kii ja sakati he. parantu divaswapn main vishesh prakaar ke anubhav karanevaala vyakti jaanata he ki vah amuk prakaar kaa anubhav kar rahaa he. swapn avasthaa main 99.9% anubhavkarta nahin jaanate ki vah swapn dekh rahaa he, lekin is duniya main kuch aise buddhajivi log he jinka dimag kshamta se adhik sochane lagata jo ki swapn main bhi khud ko pahchaan lete he. ek prayog ke dauraan kuch vaigyaniko ne bhi mana ki aisa sambhav lekin jab wo swapn main khud ko pahchaan legein to us swapn se baahar aana kaaphi masakkat bharaa hoga or isse kamjor dimag vaale vyakti ke coma main jane ke asaar kaaphi bad jate he aisi ghatana kisi vyakti ke saath hona kisi chamatkaar se kam nahin he. swapn kii ghatnaayen vartmaan kaal se sambandh rakhti hai. divaswapn kii ghatnaayen bhootkaal tathaa bhavishyakaal se sambandh rakhti hai.
 bhartiya drushtikon ke anusaar swapn chetana kii chaar avasthaaon main se ek vishesh avasthaa he. baaki teen avasthaaen jaagrathavastha, sushupti avasthaa or turiya avasthaa hai. swapn or jaagratavastha main anek prakaar kii samantaayein hai. atev jaagrathavastha ke aadhaar par swapn anubhavon ko samajhaayaa jaataa he. isi prakaar swapn anubhavon ke aadhaar par jaagratavastha ke anubhavon ko bhi samajhaayaa jaataa he.
 swapn insaan kii yaadon, bhaawanaao, kalpanaao, soch, vichaaron, ichchhaaon or sabase bada uske dar kaa mila ek praaroop he.
 swapnon kaa adhyayan manovigyaan ke liye ek nayaa vishay he. saadhaarant: swapn kaa anubhav aisa anubhav he jo hamaare saamaanya tark ke anusaar sarvatha nirarthak dikhaai detaa he. atev saadhaarant: manavaigyanik swapn ke vishay main charchaa karanevaalon ko nikamma vyakti maanate hai. pracheen kaal main saadhaaran anpadh log swapn kii charchaa isliye kiya karte the ki ve samajhate the ki swapn ke dwaara is bhavi ghatnaon kaa andaaj laga sakate hai. yah vishwaas saamaanya janata main aaj bhi he. aadhunik vaigyanik chintan is prakaar kii dharna ko niraadhaar maanata he or ise andhvishwaas samajhataa he.
 swapnon ke vaigyanik adhyayan dwaara yah jaanane kii cheshtaa kii gai he ki bahari uttejnaaon ke prabhaav se kis prakaar ke swapn ho sakate hai. soe hue kisi manushya ke pair par thandha pani daalane se use praaia: nadi main chalane kaa swapn hota he. isi prakaar sote samay sheet lagane se nadi main nahaane athwa tairne kaa swapn ho saktaa he. sharir par honevaale vibhinn prakaar ke prabhaav bhinn-bhinn prakaar ke swapnon ko utpann karte hai. swapnon kaa adhyayan chikitsa drushti se bhi kiya gaya he. saadhaarant: rog kii badi chadhi avasthaa main rogi bhayanak swapn dekhtaa he or jab vah acha hone lagata he to vah swapnon main saumy drishy dekhtaa he.
 swapnon ke adhyayan ke liye manovaigyanik kabhi-kabhi sammohan kaa prayog karte hai. vishesh prakaar ke sammohan dekar jab rogi ko sula diya jaataa he to use un sammohanon ke anusaar swapn dikhaai dete hai. kuch manovaigyanik sote samay rogi ko swapnon ko yaad rakhane kaa nirdesh de dete hai. tab rogi apane swapnon ko nahin bhuulataa. maansik rogi ko prarambh main swapn yaad hi nahin rahete. aisi rogi ko sammohit karke uske swapn yaad karaae ja sakate hai.
 saadhaarant: ham swapnon main unheen baton ko dekhte hai jinke sanskaar hamaare mastishk par ban jate hai. ham praaia: dekhte hai ki hamaare swapnon kaa jaagrath avasthaa se koi sambandh nahin hota. kabhi kabhi ham swapn ke un bhaagon ko bhul jate hai jo hamaare jivan ke liye vishesh arth rakhte hai. aise swapnon ko kushal manovaigyanik sammohan dwaara praapt kar lete hai. dekha gaya he ki jin swapnon ko manushya bhul jaataa he ve uske jivan kii aisi baton ko chetana ke samaksh laate hai jo use atyant apriy hoti hai or jinka bhul janaa hi uske liye shreyaskar hota he. aisi baton ko vishesh prakaar ke sammohan dwaara vyakti ko yaad karaayaa ja saktaa he. in swapnon kaa maansik chikitsa main vishesh mahatv rahata he.bhartiya jyotish shaastra ke anusaar jis pahar or paksh main swapn dekha gaya hai uske anusaar hi swapn kaa fal nishchit kiya jaataa hai.
 swapn ke vishay main sabase mahatv kii khojein doctor sigmund frid ne kii hai. inhone apane adhyayan se yah nirdhaarit kiya ki manushya ke bhitari man ko jaanane ke liye uske swapnon ko jaananaa nitant aavashyak he. "interpritesan ov drims ov drims" naamak apane granth main inhone yah bataane kii cheshtaa kii he ki jin swapnon ko ham nirarthak samajhate hai unke vishesh arth hote hai. inhone swapnon ke sanketon ke arth bataane or unki rachana ko spasht karne kii cheshtaa kii he. inke kathananusaar swapn hamaari un ichchhaaon ko saamaanya rup se athwa pratik rup se vyakt karata he jisaki tripti jaagrath avasthaa main nahin hoti. pita kii daant ke dar se jab balak mithai or khilone kharidne kii apni ichha ko prakat nahin karata to uski damit ichha swapn ke dwaara apni tripti paa leti he. jaise jaise manushya kii umr badhati jaat he uskaa samaaj kaa bhay jatil hota jaataa he. is bhay ke kaaran vah apni anuchit ichchhaaon ko na keval dusron se chhipaane kii cheshtaa karata he varan vah swayan se bhi chhipaata he. doctor frid ke anusaar manushya ke man ke teen bhaag hai. pehla bhaag vah he jisamen sabhi icchaayen aakar apni tripti paati hai. inaki tripti ke liye manushya ko apni ichhashakti se kaam lenaa padataa he. man kaa yah bhaag chetan man kehalaata he. yah bhaag bahari jagat se vyakti kaa samanvay sthapit karata he. manushya ke man kaa doosraa bhaag achetan man kehalaata he. yah bhaag uski sabhi prakaar kii bhogechhaon kaa aashray he. isi main uski sabhi damit icchaayen rahati hai. uske man kaa teesraa bhaag avchetan man kehalaata he. is bhaag main manushya kaa naitik swatv rahata he. doctor frid ne naitik swatv ko rajya ke censor vibhaag kii upama di he. jis prakaar rajya kaa censor vibhaag kisi nae samachar ke prakashit hone ke purv uski chaanbin kar letaa he. usee prakaar manushya ke avchetan man main upasthit censor arthath naitik swatv kisi bhi vaasana ke swapnchetana main prakashit hone ke purv kaant chhant kar detaa he. atyant apriy athwa aniatik swapn dekhne ke pashchaat manushya ko aatmabhatrsana hoti he. swapndrashtaa ko is aatmabhatrsana se bachaane ke liye uske man kaa censor vibhaag swapnon main anek prakaar kii todmarod karke dabi ichha ko prakashit karata he. phir jaagrath hone par yahi censor hamen swapn ke us bhaag ko bhulawa detaa he. jisase aatmabhatrsana ho. isi kaaran ham puure swapnon ko hi bhul jate hai.
 dow frid ne swapnon ke pratikon ke vishesh prakaar ke arth bataaen hai. inamen se adhik pratik jananendriya sambandhi hai. unke kathananusaar swapn main honevaali bahut si nirarthak kriyaayein ratikriya kii bodhak hoti hai. unka kathan he ki manushya kii pradhan vaasana, kamvasana he. isi se use adhik se adhik shaareerik sukh miltaa he or isi kaa uske jivan main sarvaadhik rup se daman bhi hota he. swapn main adhiktar hamaari damit icchaayen hi chhipakar vibhinn pratikon dwaara prakashit hoti hai. sabase adhik dayit honevaali ichha kamechha he. isliye hamaare adhik swapn usee se sambandh rakhte hai. maansik rogiyon ke vishay main dekha gaya he ki ek ore uski prabal kamechha damit avasthaa main rahati he or duusari ore uski upasthiti sweekaar karnaa unke liye kathin hota he. isliye hi maansik rogiyon ke swapn na keval jatil hote hai varan ve bhul bhi jate hai.
 doctor frid ne swapnrachana ke paanch-saat prakaar bataae hai. unamem se pradhan hai - sankshepan, vistarikaran, bhavantarakaran tathaa naatakeekaran. sankshepan ke anusaar koi bahut bada prasang chota kar diya jaataa he. vistarikaran main thik iskaa ulta hota he. isamen swapnchetana ek thode se anubhav ko lambey swapn main vyakt karti he. maan lijie kisi vyakti ne kisi party main hamaara apmaan kar diya or iskaa ham badla lenaa chaahate hai. parantu hamaara naitik swapn iskaa virdohi he, to ham apane swapn main dekhenge ki jis vyakti ne hamaara apmaan kiya he vah anek prakaar durghatnaon main padaa hua he. ham uski sahaayta karnaa chaahate hai, parantu paristhitiyon aisi hai jinke kaaran ham uski sahaayta nahin kar pate. bhavantareekaran kii avasthaa main ham apane aniatik bhav ko aise vyakti ke prati prakashit hote nahin dekhte jiske prati un bhaavon kaa prakaashan hona aatmaglani paidaa karata he. kabhi-kabhi kishor balak bhayanak swapn dekhte hai. unamem ve kisi rakshas se ladate hue apane ko pate hai. manovishleshan se peeche pataa chalata he ki yah rakshas unka pita, chachaa, bada bhai, adhyaaapak athwa koi anushaasak hi rahata he.
 naatakeekaran ke anusaar jab koi vichaar ichha athwa swapn main prakashit hota he to vah adhiktar drushti pratimaaon kaa sahaara letaa he. swapnchetana anek maarmik baton ko ek puri paristhiti chitrit karke dikhaati he. swapn kisi shiksha ko sidhe rup se nahin detaa. swapn main jo anek chitron or ghatnaon ke sahare koi bhav vyakt hota he uskaa arth turant lagaana sambhav nahin hota. maan lijie, ham akele main hai or hamen dar lagata he ki hamaare upar koi akraman na kar kar de. yah chota sa bhav anek swapnon ko utpann karata he. ham aisi paristhiti main pad jate hai jahaan ham apane ko surakshit samajhate hai parantu hamen baad ko baari dhokhaa hota he.
 doctor frid kaa kathan he ki swapn ke do rup hote hai - ek prakashit or doosraa aprakashit. jo swapn hamen yaad aata he vah prakashit rup he. yah rup uparyukt anek prakaar kii tod mode kii rachanaaon or pratikon ke saath hamaari chetana ke samaksh aata he. swapn kaa vaastavik rup yah he jise gudh manovaigyanik khoj ke dwaara praapt kiya jaataa he. swapn kaa jo arth saamaanya log lagaate hai vah uske vaastavik arth se bahut dur hota he. yah vaastavik arth swapnnirmaan kala ke jane bina nahin lagaaya ja saktaa.
 doctor frid ne swapnanubhav ke bare main nimnlikhit baat mahatv kii bataai hai : swapn maansik pratigaman kaa parinaam he. yah pratigaman thode kaal ke liye rahata he. atev isse vyakti ke maansik vikaas kii kii kshati nahin hoti. duusare yah pratigaman abhinay ke rup main hota he. is kaaran isse manushya kii un ichchhaaon kaa rechan ho jaataa he jo bachapan kii avasthaa kii hoti hai. yadi aise swapn manushya ko na hon to uskaa maansik vikaas ruk jaae athwa use kisi na kisi prakaar kaa maansik rog ho jaae. doctor frid ne duusari mahatv kii baat yah bataai he ki swapn nidra kaa vinaashak nahin varan uskaa rakshak he. bhayanak athwa uttejk swapnon se damit uttejnaa baahar aakar shant ho jaati he. swapn maanav shravan kii jatil samasyaon ko hal karne kaa ek maarg he. frid ne teesri baat yah bataai ki swapn na to vyarth maansik anubhav he or na usamen dekhe gaye drishy nirarthak hote hai. apriy swapnon dwaara vyakti ke maansik swasthya kii raksha hoti he. swapnon kaa adhyayan karnaa man ke aantarik rup ko samajhane ke liye nitant aavashyak he. swapnon ko doctor frid ne manushya ke aantarik man kii kunjee kaha he.
 swapn sambandhi baatcheet se rogi ke bahut se damit bhav chetana kii sataha par aate hai or is tarah unka rechan ho jaataa he. kisi rogi ke anek swapn sunate or unka arth lagaate lagaate rogi kaa rog nasht ho jaataa he. maansik chikitsa kii praarambhik avasthaa main rogi ko praaia: swapn yaad hi nahin rahete. jaise-jaise rogi or chikitsak kii bhavatmak ekta sthapit hoti he vaise-vaise use swapn adhikadhik hone lagate hai tathaa ve adhikadhik spasht bhi hote hai. ek hi swapn kai prakaar se hota he. swapn kaa bhav anek prakaar ke swapnon dwaara chikitsak ke samaksh aata he.
 charles yung ne swapn ke vishay main kuch baaten doctor frid se bhinn kahi hai. unke kathananusaar swapn ke pratik sabhi samay ek hi arth nahin rakhte. swapnon ke vaastavik arth jaanane ke liye swapndrashtaa ke vyaktitv ko jaananaa, uski vishesh samasyaon ko samajhnaa or us samay desh, kaal or paristhitiyon ko dhyaan main rakhana nitant aavashyak he. ek hi swapn bhinn-bhinn swapndrashtaa ke liye bhinn-bhinn arth rakhata he or ek hi drashtaa ke liye bhinn-bhinn paristhitiyon main bhi uske bhinn-bhinn arth hote hai. atev jab tak swayan swapndrashtaa kisi arth ko sweekaar na kar le tab tak hamen yah nahin jaananaa chahie ki swapn kaa vaastavik arth praapt hoga. doctor frid kii manyata ke anusaar adhik swapn hamaari kaam vaasana se hi sambandh rakhte hai. yung ke kathananusaar swapnon kaa kaaran manushya ke keval vaiyaktik anubhav athwa uski swaarthmayi ichchhaaon kaa hi daman maatr nahin hota varan uske gambhirtam man kii aadhyatmik anubhutiyaan bhi hoti hai. isi ke kaaran manushya apane swapnon ke dwaara jeevanopayogi shiksha bhi praapt kar letaa he.
 charles yung ke matanusaar swapn keval puraane anubhavon kii pratikriya maatr nahin hai varan ve manushya ke bhavi jivan se sambandh rakhte hai. doctor frid saamaanya prakritik jadwaadi karankarya pranali ke anusaar manushya ke man kii sabhi pratikriyaaon ko samajhane kii cheshtaa karte hai. inke pratikul doctor yung maansik pratikriyaaon ko mukhyat: lakshyapurna siddh karte hai. jo vaigyanik pranali jad padaarthon ke vyavhaaron ko samajhane ke liye upyukt hoti he vahi pranali chetan kriyaaon ko samajhane main nahin lagaai ja sakati. chetana ke sabhi kaary lakshyapurna hote hai. swapn bhi isi prakaar kaa ek lakshyapurna kaary he jiskaa uddeshy rogi ke bhavi jivan ko neerog athwa safal bananaa he. yung ke kathananusaar manushya swapn dwaara aisi baaten jaan saktaa he jinke anusaar chalane se vah apane aapako anek prakaar kii durghatnaon or du:khon se bachaa saktaa he. is tathy ko unhone anek drushtaanton ke dwaara samajhaayaa he.
 swapn kaa vigyaan -ham raat bhar swapn dekhte hai. divaa swapn bhi aksar log dekhte rahete hai, divaa swapn kalpana kehalaate hai. need main dekha gaya swapn hi swapn hota he. kabhi kabhi kuch kam avadhi ke swapn yaad rahete hai.shruti main swapn ke vishay main jagah jagah charchaa huyi he.vrihadaaranyak upanishad main swapn ke vishay main prasang he, jis prakaar ek raja apane sevak or praja ke saath desh kaa bhraman karata he usee prakaar jeev swapnavastha main praan, shabd, vaani aadi ko lekar is sharir main icchaanusaar vichrata he. vrihadaaranyak upanishad main varnan he swapnavastha main jeev lok–paralok donon dekhtaa he or dukh sukh donon kaa anubhav karata he. is sthool sharir ko achet karke jeev vaasanamay sharir kii rachana karata he phir lok paralok dekhtaa he.is avasthaa main desh-videsh, nadi, talab, sagar, parvat maidan. vriksh, mel, mutr, stri, purush, sex, krodh, bhay aadi naanaa prakaar ke sansar kii rachana kar letaa he.jeev dwaara swapn main bhi sristi-sansaarik padaarthon kii rachana hoti he. yah rachana atyant rahasyamay or ati vicitra hoti he. manducopanishad main gudh rup se swapn ko spasht kiya he.
 swapn bhaanti sam vyaapt jag gyaan brahm par brahm saat ang unniis mukh taijas doosar paad.
 vishesh – saat ang saat lok hai. muladhar, swaadhishthan, manipur, anahath, vishuddh, ajna, sahatradhar chakra. unniis mukh paanch karmendriyaan, paanch gyanendriyaan.paanch praan- praan, apan, samaan,’vyaan, udaan tathaa man, buddhi, chitt, ahankaar.
 ukaar maatra duusari or shreshth akar ubhay bhav he swapnavat taijas doosar paad
 swapn main jeevatma apni sabhi oopaadhiyon ke samooh saath ek hota he, is samay antajkaran tejomay hone ke kaaran is avasthaa main aatma ko taijas kaha he. taijas brahm kii upar se neeche teesri avasthaa he. swapnavastha main donon jeevatma or aatma kaa taijas swaroop manovriti se shabd sparsh rup ras gandh kaa anubhav karte hai. taijas sookshm vishyon kaa bhokta he. jeevatma or aatma kaa taijas swaroop donon abhed hai jaise jal kii boond main or jalashay main padane vaala akaash kaa prativimb.kathopanishad kahata he- ‘ya esh supteshu jagarti kaaman kaaman purusho nirmimanh’ yah purush jo naanaa bhogon kii rachana karata he sabake so jane par swayan jaagta he. yahan purush ko kaamanaayon kaa nirmaataa batalaaya he. atah siddh he swapn main bhi sristi hoti he,kya swapn main hui sristi vaastavik he.-taatkaalik rup se swapn main hui sristi kaa koi astitv nahin dikhaayi detaa parantu is vishay main meraa nishchit vichaar he ki swapn main jo bhi dekha suna jaataa he use sristi main kisi na kisi jagah kisi na kisi jeev athwa padaarth ke rup main hona nishchit he. swapn or sristi ke vikaas kaa gaharaa sambandh he swapn he to sristi he or sristi he to swapn hai.
 swapn ke shubh–ashubh parinaam-shruti kaa is vishay main nishchat mat he ki swapn bhavishya main hone vaale shubh–ashubh parinaam ke suchak hai.etrey aaranyak ke anusaar swapn main daant vaale purush ko dekhnaa mrityu kaa suchak he.
 chhaandagopenishad main kaha he jab kaamana kii purti ke liye swapn main stri ko dekhnaa samruddhi kaa suchak he. aadi
 susupti kaa rahasy- sushupti kaale sakale vili tamobhibhutah sukhrupameti – kevalya
 prayek praani ke liye need aavashyak he need kii do avasthaaen he. swapnavastha or sushupti. sushupti vah avasthaa he jab koi swapn bhi nahin rahata. prashnopenishad bataata he jab udaan vaayu dwaara CNS purna rup se adhikaar kar liya jaataa he tab sushupti avasthaa hoti he.veydant bataata he sushupti kaal main indriyon or unke vishay nahin rahete. is avasthaa main koi aasakti na hone se yahan jeev anand kaa anubhav karata he.sushupti kaal main sthool or sookshm donon villin ho jate hai. vyaavhaariksatta or swapn prapanch apane kaaran agyaan main leen ho jate hai. keval shuddh chetanya ansh upasthit rahata he. is avasthaa main ishwar or jeev anand kaa anabhav karte hai parantu is samay vritti agyaanamay hoti he manducopanishad sushupti ko spasht karata he.
 nahin swapn nahin drishysupt sam he gyaan ghan mukh chaitanya parabrahm anand bhoga kaa bhokta tisar paad par brahm.
 makaar teesri maatra maap jaan villin susupti sthaan sam deh hepragna tisar paad jaan maap sarvasv ko sab lay hot swabhaav.
 chaitanya se deept agyaan vritti se mukt hokar anand ko bhogata he. isi kaaran sokar uthaa hua manushya kahata he main sukh purvak soya, bade chaiyn se soya, in shabdon se sushupti main anand ke astitv kaa pataa chalata he. mujhe kuch yaad nahin he, isse agyaan ke astitv kaa bhi pataa chalata he.
