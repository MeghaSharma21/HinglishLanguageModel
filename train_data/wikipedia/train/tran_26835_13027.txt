 rogi kii seva-shushrusha ko paricharya yaa nursing kehete hai. angreji ke nurse shabd kaa arth he 'poshan'. nurse vah stri hoti he jo shishu kaa poshan karti he; maan bhi ek prakaar se nurse he, vah purush bhi nurse he jo shishuon kii athwa rogi kii dekhbhaal karata he.
 paricharya shabd se kriyasheeltaa jhalkati he. yah upkaar kaa kaam he or aise vyakti ke liye kiya jaataa he jo swayan use apane liye nahin kar saktaa. yon to paricharya ek vyavsaay he, parantu isamen aisi charitravan striyon kii aavashyaktaa rahati he jo ishwariya niyamon main drudh nishtha rakhti hon or jo satya siddhanton par atal rahen tathaa parinaam kii chintaa kiye bina, kaise bhi paristhiti kyon na ho, vahi karen jo uchit ho.
 paricharya kaa itihaas vedon ke pracheen kaal se aarambh hota he, jab rugan vyakti kii dekhbhaal tathaa shushrusha kaa kaary samaaj main bade aadar kii drushti se dekha jaataa tha. charak ne lagbhag 1,000 i.pus. main likhaa tha ki upachaarika ko shuddh aacharan kii, pavitra, chatur or kushal, dayavan, rogi ke liye sab prakaar kii seva karne main daksh, pakashastra main guni, rogi ke prakshalan tathaa snaan karaane, maalish karne, uthaane tath tahalaane main nipun, bichhaavan bichaane or svachh karne main praveen, tatpar, dhairyavan, rog se peedit kii paricharya main kushal or aagyaakaari hona chahie. yashasvi unani chikitsak hippocraties, jise aushadhashastra kaa pita mana jaataa he, rogi kii thik prakaar se dekhbhaal kii mahatta jaanata tha or vah yah bhi bhalee bhanti jaanata tha ki acchhee paricharya kaise kii jaani chahie. aarambh-kaaleen isai charchasangh ke samay striyaan apane ghar baar chhodkar rogiyon tathaa sankatagrast logon kii seva shushrusha karne athwa unhen dekhne-bhaalane jaaya karti thim.
 arvachin paricharya kii neenv florence nitingel ne daali. ye dhani ghar kii ladki thim, parantu aalas jivan se asantusht hokar unhone paricharya kaa adhyayan kiya or landan main rogiyon ke liye ek paricharya bhawan kholaa. 1845 i. main kreemia main yuddh chhidane par or yuddh sachiv ke kehane par ve 34 varsh kii aayu main hi 38 nurson ke dal ke saath seva-shushrusha ke liye yudhsthal par gai thim. swasthya vigyaan ke siddhanton ko unhone aspataal ke prabandh main lagu kiya or uske liye jo bhi kathinaaiyaan yaa adchane unke maarg main ain. unka unhone veerta or samajhadaari se nirantar saamana kiya, yahan tak ki military kamasariyat adhikariyon ke virodh kaa bhi unhen saamana karnaa padaa. ve yah samajhane lage the ki miss nitingel bhayanak aagatuk hai, jo sainik vyavastha ke anushaasan ko bhang karne ke liye ai hai. parantu unke prabandh ke falswaroop barrack ke aspataalon main mrityusankhya, jo pehle 42 pratishat thi, ghatakar june, 1855 main 2 pratishat rah gai. florence nitingel kreemia main 1856 tak arthath britishon dwaara turki khaali kiye jane tak raheen. unhone vahaan jo kaam kiya vah us yug kii ascharyajanak kahani ban gaya. langphelo ne to us katha ko kavita main bhi gaaya. british sarkaar ne ek yudhpot ko aadesh diya ki vah us vir stri ko ghar waapas laae. landan ne is mahila ke rajasi swaagat kii taiyaariyaan kin. kintu shilvash vah ek tej francisi jahaaj se ghar lautin. vahaan se england gayi or chupchaap apane ghar pahunch gayi. unke aane kaa samachar unke pahunch jane ke baad logon main failaa. san 1860 main unke prayaas se landan main nurson ke liye ek paathshaala khuli, jo is prakaar kii pehali paathshaala thi.
 bharat main paricharya ke pratham shikshanalay madras main san 1854 main or bombai main 1860 main khule. 1855 main ladi dafarin fnd kii sthapana hui thi, jisaki sahaayakta se kai aspataalon ke saath paricharya ke shikshanalay khole gaye or unamem bharat kii stri nurson ke prashikshan kaa shriganesh hua. ab to desh ke praaia: sabhi bade aspataalon main nurson ke prashikshan kii vyavastha he, jinke dwaara saamaanya paricharya main diploma kii bhi vyavastha he. paricharya mahavidhyalayon main snaatakon ko bi.es-si kii oopaadhi di jaati he tathaa metranon or sistar anushikshakon ko wardenon ke sambandh main sankshipt shiksha kii vyavastha kii jaati he.
 florans nitingel ke samay se lekar ab tak chikitsa vigyaan main bahut unnati hui he, jisase paricharya vigyaan main bhi amul parivartan ho gaye hai. ab yah dharmik vyavasthaapakon ke protsaahan se sanchalit evam anbhigya vyaktiyon dwaara dayaa-dakshinya-prerit seva maatr nahin rah gaya he;ab to yah aajeevika kaa ek saadhan he, jiske liye vistrut vaigyanik paathyakram kaa adhyayan or shikshan aavashyak hota he. aise adhikansh peshon se, jinamein nijee kaushal tathaa vaigyanik prashikshan se safalataa mil jaati he, isamen visheshta yah he ki safal karunaa kaa bhav, du:kha dard ko shant tathaa dur karne kaa utsaah or maan kaa sa hriday bhi chahie.
 apane rogi ke prati upachaarika ke daayitv kii aadhunik bhaavana main keval shaareerik sukh dene, chikitsa karne tathaa aushadhopchaar ke atirikt isaki bhi apeksha rahati he ki use rog kaa tathaa vah rog kisi rogi ko kis prakaar prabhavit karata he, iskaa bhi spasht gyaan ho. samay-samay par jo naveen lakshan ubhare unke prati use atyant sajag rahanaa chahie. kis prakaar ke upachaar se rogi ko laabh hoga, iskaa use gyaan hona chahie tathaa prayek rogi ke liye alag-alag kis prakaar kii dekhbhaal apekshit he tathaa uski paricharya kis prakaar kii jaae, in sabakaa use spasht pataa hona chahie. nurse ko apana daayitv puri tarah nibhaane ke liye apane rogiyon kii man:sthiti se bhi parichit hona aavashyak he. rogi kii dekhbhaal karne main keval rog par drushti rakhana hi paryaapt nahin he, varan rogi ko aisa vyakti samajhnaa chahie jo upachaarika se yah apeksha karata he ki vah use suraksha de, use samajhe tathaa usapar mamata rakhe.
 at: rogon kii rokthaam main or unase peedit logon kii dekhbhaal main nurse kaa yoga bahut hi mahatvapurn he. vah chikitsa ke liye sahayika tathaa sahyogini he. uske bina chikitsak rogi kii sahaayta karne main baari adchane pad sakati hai. kabhi-kabhi to vah doctor se bhi adhik mahatv kii ho jaati he.
 aaj vyaktivishesh athwa raashtra ke swasthya ko yatharthat: unnat banaanevaale chikitsa sambandhi saamaajik tathaa nirodhak kaarykram main chikitsak ke saath samuchit yoga dekar norsen nihsandeh kriyaatmak yogadan karti hai.
 paricharya vyavsaay main mukhyat: striyaan hi kaam karti hai. ve aaj santoshpurvak yah kah sakati hai ki unka kaam sammanit kaam he, kyonki unka jivan dusron kaa jivan upyogi tathaa sukhi banane main laga rahata he. unako is vyavsaay main swaabhaavik rup se anand or aatmasantosh miltaa he kyonki ve ek pardu:khapahaari tathaa sammanpurn kaam main sanlagn rahati hai.
 nurson ko vishesh vastra diya jaataa he. aisa swatchta ke liye, unhen suvidhapurvak pahchaanane ke liye tathaa unke veshasaushthav ke liye kiya jaataa he. unki vardi aupchaarik pahanava he; isamen safed fraq, safed topi, epran tathaa peti or safed juute tathaa mojey hote hai. aabhushan ke rup main keval ghadi unke paas rahati he. paricharya ke badalte rup ke anusaar nai norsen fraq ke sthaan safed sari pahananaa pasand karti he. yah vesh sada to he hi, pahananevaaliyon ke liye or jinaki shushrusha main ve lagi rahati hai unke liye bhi prabhavotpadak hota he.
 aadhunik paricharya kaary kai virgon main baanta ja saktaa he. saadhaarant: prayek nurse ek varg kii visheshgy hoti he. nurson ke kaam ke bade-bade varg ye hai : saamaajik tathaa saarvajanik swasthya paricharya, aspataal main paricharya, udyogkshetreey paricharya, dhatri paricharya tathaa nijee chikitsakshetra main paricharya. paricharya ke kitne hi upavibhag bhi hai, udaahranarth, aspataal main chikitsa-prakaar ke anusaar paricharya ke ye vibhaag ho jate hai-balak kii paricharya, hridrog paricharya, asthikarm paricharya, kshay paricharya, garbh vishyak paricharya, saamaanya aushadhopchaarik tathaa shalya chikitsaki paricharya, mastishk rogon kii paricharya, chhot ke rogon kii paricharya ityadi.
 swasth raashtra ke nirmaan main nurse ko bahut mahatvuparn kaary karnaa padataa he. rog kii anupasthiti ko hi swasthya nahin kehete, swasthya to nishchit rup se rahane kaa arthath us sthiti kaa naam he jisamen purna shaareerik, maansik tathaa saamaajik hrishthata ho. rogi ko aspataal main swasthyalabh karne ke uparaant pun: pehle jaise asvachh vaataavaran main hi lautaa dena swasth raashtra ke nirmaan kii disha main koi pragati nahin maani ja sakati. chaturdik swasthya kii bhaavana nurson ko logon tak pahunchaani padegi or unhen yah samajhnaa padegaa ki yadi swatchta rakhi jaae to du:kha kaa adhikansh bhaag apane aap dur ho jayega. norsen hi logon ko swasth jivan vyateet karne kaa maarg acchhee tarah bataa sakati hai. unhen rogi or uske parivaar kaa un baton kii shiksha or buddhi deni chahie jisase ve nurse ke bidaa ho jane ke baad bhi apana ghar dwaar acha rakh saken.
 balak paricharya kii nurse ko nae aagatuk kaa praaia: sampurna daayitv uthaanaa padataa he or isiilie use balak ke janm lene par apana kaam nahin aarambh karnaa hota, varan uskaa kaam uske janm se nau maheene pehle se aarambh ho jaataa he. janm se purv, janm ke samay, shishav, baalyavastha tathaa kishoravastha main, vah jaise bhi or jahaan bhi ho, ghar main, skool main, aspataal main, gali main, maidan main, sabhi jagah use balak kii sambhaal kerani padati he. use mata-pita kii sahaayta kerani hoti he or yah dekhnaa hota he ki balak sabhi kathinaaiyon ko paar kar jaae. use shikshak, paramarshdaata tathaa mitra kii haisiyat baratani hoti he. balak paricharya kii prayek nurse ko bacchon kii dekhbhaal ke vishesh gyaan or adhik kaushal kii aavashyaktaa hoti he taaki vah unki vaigyanik paricharya kar sake.
 bachche ke liye vah samay sabase adhik sankat kaa hota he jab use aspataal main laayaa jaataa he. vah apni maan ko chhodkar ek nae sansar main pahunchataa he, jahaan vah yah nahin jaanata ki uske saath kya kiya janevaala he. uskaa kshubdh maansik santulan tathaa vikal manoveg use beemaari se kahin adhik santrast karte hai. aisi dasha main aushadhopchaar se bhi badhkar aspataal main uski nijee dekhbhaal kaa mahatv he. balak paricharya kii nurse kaa hi yah mukhya kaary hota he ki vah bachche kaa vishwaas praapt kar le or use sab baaten pehle se hi saaf-saaf bataa de jisase vah chikitsak dwaara chikitsa tathaa honevaale kaaryon ke liye taiyaar ho jaae. bachche ko pehle se bataae bina hi yadi aakasmik rup se kuch kiya jaataa he to vah nishchay hi uskaa virodh karata he.
 hridrog paricharya kii nurse ke vishesh uttardaayitv hote hai or vaisaa hi uskaa prashikshan hota he. hriday ke bahut se rog aarambhik pidaa shant ho jane ke uparaant apane rog ke sambandh main anashyak saavdhaanee nahin baratate. jo nurse rogi kaa ullekhneey vishwaas tathaa apane upar purna nirbharta praapt kar le, jo rogi kii shaareerik mudraon kaa abhipraay samajhe, jo apni rahan-sahan ko is prakaar dhaal sake ki rogi ko pareshaani na ho, vahi nurse hridapacharya ke liye yogya or safal siddh ho sakati he.
 maansik rogiyon kii sanbhaal ke liye nurse bahut adhik kaushal kii apeksha hoti he. rogiyon ke bich nurse ko bahut saavdhaanee se apana kaam karnaa padataa he. uskaa vyavhaar or uski atmiyatapurna dekhbhaal nishchay hi rogi ke liye kisi bhi aushadhi se adhik upyogi hoti he. nurse ko rogi ke sambandh main prayek prakaar kaa gyaan hona chahie or un baton kaa to use avashya hi bhalee prakaar pataa hona chahie, jisase rogi kaa maansik santulan bighad jaataa he. rogiyon ke saath use dhairya, sahanubhuti or kaushal se is prakaar vyavhaar karnaa padataa he, maanon ve uske mitra or priyajan hon, kyonki maansik rogi saadhaaran-si baat se hi udign ho uthte hai or thodi-si bhi udignata chikitsa or upachaar se hue samast laabh ko ek kshan main nasht kar sakati he.
 ye nurson kii vishesh dakshata ke kuch udhaaharan hai. prayek vishesh kshetra main nurse ke kuch vishesh kartavya rahete hai. usko paricharya kaa laabh tabhi ho saktaa he jab use sthiti kaa sampurna gyaan ho. kintu sthiti chaahe jaisi ho, samaan tathaa doctor ke nirdeshon ke anusaar rogi kii shushrusha karanevaale sachche sevak kii bhanti kaam karnaa padataa he.
