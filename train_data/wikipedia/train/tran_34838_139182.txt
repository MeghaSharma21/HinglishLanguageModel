 dhoomaketu soramandaleey nikaay he jo pathar, dhul, barf or gas ke bane hue chote-chote khand hote he. yah graho ke samaan surya kii parikrama karte he. chote path vaale dhoomaketu surya kii parikrama ek andakar path main lagbhag 6 se 200 varsh main puri karte he. kuch dhoomaketu kaa path valayakaar hota he or wo maatr ek baar hi dikhaai dete he. lambe path vaale dhoomaketu ek parikrama karne main hajaaron varsh lagaate he.
 adhiktar dhoomaketu barf, carbon dioxide, methane, ammonia tathaa anya padaarth jaise silicket or carbonic mishran ke bane hote he.
 dhoomaketu ke teen mukhya bhaag hote he -
 naabhi dhoomaketu kaa kendra hota he jo pathar or barf kaa bana hota he. naabhi ke chaaron ore gas or ghul ke badal ko coma kehete he. naabhi tathaa coma se nikalne vaali gas or dhul ek poonch kaa aakaar le leti he.
 jab dhoomaketu surya ke najadik aata he, saura-vikiran ke prabhaav se naabhi kii gaison kaa vashpikaran ho jaataa he. isse coma kaa aakaar badhkar karodon mile tak ho jaataa he. coma se nikalne vaali gas or ghul aravon mile lambi puch kaa aakaar grahan kar leti he. saura-hawa ke kaaran yah puch surya se ulti disha main hoti he. jaise-jaise dhoomaketu surya ke najadik aata he, poonch kaa aakaar badhata jaataa he.
 dhoomaketu ke bhautik gun neeche sarini main diya gaya he -
 dhoomaketu ko uski bhraman kaksha ke aadhaar par vargeekrut kiya gaya he | choti bhramanakaksha vaale dhoomaketuon kii kaksha 200 varsh se choti hoti he jabaki lambi bhramanakaksha vaale dhoomaketuon kii kaksha bahut lambi hone ke baavjood surya ke gurutvkarshan ke andar hoti he | ekal bhraman dhumaketuon kii kaksha paravalayakaar yaa ativalayakaar hone se aise dhoomaketu ek baar surya kaa chakkar lagaakar hameshaa ke liye soramandal ke baahar chale jate he | choti kaksha vaale anke dhoomaketu kii kaksha surya or guru ke bich sthit he | aisa mana jaataa he ki choti kaksha vaale dhumaketuon kii utpatti cuiper belt main jabaki lambi bhramanakaksha vaale dhumaketuon kii utpatti urt badal main hoti he | aisi manyata he ki jab surya akashganga kii parikrama karte hue kisi taare ke paas se gujarata he yaa jab surya kaa sambhavit saathi tara nemesis yaa planet eks uske najadik aata he tab dhoomaketu bahut lambi bhramanakaksha dhaaran karte he |
 kam dravyaman or andakaar kaksha ke kaaran dhoomaketu kabhi kabhi bade grahon kii taraf aakarshith hote he or isse uski kaksha par asar padataa he | choti kaksha vaale dhumaketuon kaa ek centre bade grahon kii kaksha ke andar sthit hota he | yah spasht he ki urt badal se aane vaale dhumaketuon kii kaksha par bade grahon kaa asar padataa he | badi sankhya main aise dhumaketuon par vishesh rup se brihaspati kaa asar padataa he jiskaa dravyaman soramandal ke anya sabhi grahon ke dravyaman se bhi zyada he |
 parikrama kaksha par padane vaale prabhaav ke kaaran kabhi kabhi pehle se khoje gaye dhoomaketu kho jate he | kabhi kabhi aisa hota he ki khoje gaye nae dhoomaketu ke gahan adhyayan ke baad yah gumshuda dhoomaketuon ke rup main pahachaane jate he | 11P/ temple - swift - leniyar dhoomaketu iskaa udhaaharan he | san 1869 main usko sabase pehle dekha gaya, 1908 ke baad brihaspati ke prabhaav ke kaaran uski kaksha badal gai or vah antariksh main kahin ojhal ho gaya | san 2001 main leniyar naam ke vaigyanik ne uski phir se khoj kii thi |
 vaigyanik paddati ke vikaas ke pehle dhumaketuon ke naam kai tareekon se rakhe jate the | 20 veen sadi ke pehle dhumaketuon ke naam varsh ke aadhaar par rakhe jate the, jaise ki ' 1580 kaa mahaan dhumaketu ', ' sitambar 1882 kaa mahaan dhumaketu ' | edmund heli naam ke vaigyanik ne siddh kiya ki 1531, 1607 or 1582 main dekha gaya dhoomaketu ek hi tha or 1957 main phir se dikhne kii bhavishyavaanee kii | vastav main 1959 main yah dhoomaketu aasmaan main phir se dikhaa tab uskaa naam heli dhumaketu rakhaa gaya | isi prakaar aavarti dhumaketuon ke naam uski bhraman kaksha kii gananaa karne vaale ke naam par rakhe gaye | uske baad se aavarti dhumaketuon ke naam uski khoj karne vaale ke naam par rakhaa jaataa rahaa he parantu keval ek baar dikhne vaale dhumaketuon ke naam aaj bhi jis varsh dikhaai dete he usee varsh ke naam par rakhaa jaataa he |
 20 veen sadi ke shuruyaat se dhumaketuon ke naam uske khojakarta par se rakhe ja rahe he or yah parampara aaj bhi jari he | iske naam pehle ke teen khojakartaaon par rakhe jate he | kai dhumaketuon kii khoj yantric sadhano se hoti he aise dhumaketuon ke naam in sadhano par se rakhe jate he | dhoomaketu ' aai.aar.e.es.-araqi-alcoke ' kii khoj aai.aar.e.es. upgrah tathaa shaukia avlokanakarta jenichi araqi or jorj alcoke ne swatantra rup se kii thi | kabhi kabhi ek hi vaigyanik yaa dal do se zyada dhumaketuon kii khoj karte he aise dhumaketuon ke naam ke peeche ank lagaaya jaataa he jaise ki shumekar-levi 1 | may 2005 tak SOHO ne 950 dhumaketuon kii khoj kii he |
 badi sankhya main dhoomaketu kii khojon ne namakaran kii prakriya ko avyavhaarik bana diya | san 1994 main intaraashtriya khagoleey sangh ne nai namakaran pranali anumodith kii | dhoomaketuon ke naam ab use khoje gaye varsh dwaara, use khoje gaye pakhwaade ke sanket dwaara or usee varsh kii khoj kii kram sankhya dwaara darshaya jaataa he | is tarah kii pranali kshudragrah ke liye pehle se hi upyog kii ja rahi he | is prakaar san 2006 ke farvari maheene ke duusare pakhwaade main khoja gaya dhumaketu jo ki us varsh kaa khoja gaya chauthaa dhoomaketu he to uskaa naam 2006 D4 hoga | dhoomaketu kii prakruti ko darshane ke liye upsarg bhi joda jaataa he | 
 upsarg is prakaar he -
 udhaaharan ke liye hell-bop dhoomaketu kaa naam C/1995 O1. he | isi prakaar heli dhoomaketu jo ki sabase pehle aavarti dhoomaketu ke rup main pahachaanaa gaya he kaa naam 1P/1682 Q1. he | kuch dhoomaketu aise he jise pehle kshudragrah kii shrenee main rakhaa gaya or use ajeeb naam diya gaya jaise ki P/2004 EW38 |
 hamaare soramandal main paanch pind he jo dhoomaketu or kshudragrah donon main soochibaddh he : 2060 chiron, 4015 wilson –harringtone, 7968 elst–pizarro, 60558 echeklus or 118401 linore |
 puranic manyata ke anusaar dhoomaketu kaa aagaman apshakun laane vaala mana jaataa tha | kuch logon ne ise girte taare kii sangya di thi | arestu ne apni pratham pustak mitriology main dhoomaketu kii charchaa kii thi | pehle ke kai buddhijiviyon ne ise soramandal ke grahon ke rup main manyata di thi | parantu arestu ne is dharna ko nakaar diya kyonki grah akaash main ek nishchit nakshatra main dikhaai dete he jabaki dhoomaketu aasmaan main kahin bhi dekhe ja sakate he | arestu ke anusaar dhoomaketuon kaa janm prithvi ke bahari vaataavaran main hua tha | dhoomaketuon kii tarah ulka, erora, boroliyas or akashganga ke liye bhi arestu kii yahi manyata thi | arestu ke is mat se kai tatkaaleen buddhijiviyon ne asahmati jataai thi | seneka ne necharal queshchan main is mat par asahmati vyakt kii he | unke anusaar dhoomaketuon par bahari vaataavaran yaa pawan kaa koi asar nahin hota he | tab ke maanav ko antariksh ke bare main bahut kam gyaan tha |
