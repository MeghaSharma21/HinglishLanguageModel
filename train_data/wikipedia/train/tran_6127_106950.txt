 jain dharm main kulkar un budhimaan purushon ko kehete hai jinhone logon ko jivan nirvaah ke shramsadhy gatividhiyon ko karnaa sikhaaya. jain granthon main inhen manu bhi kaha gaya he. jain kaal chakra ke anusaar jab avasarpini kaal ke tisare bhaag kaa ant hone vaala tha tab das prakaar ke kalpavriksha kam hone shuru ho gaye the, tab 14 mahapurushon kaa kram kram se antaraal ke baad janm hua. inamen antim kulkar nabhiraj the, jo pratham tirthankar rishabhdev ke pita the.
 pratishruti pehle kulkar the. jab prakaash dene vaale kalpavrikshon kii abha kam ho rahi thi tab surya or chandramaa dikhaai dene lage the. jinhen pehali baar dekh kar log chintit hone lage the. kulkar pratishruti ne apane avadhigyaan se iskaa kaaran samaj logon ko samajhaayaa ke roshni pradaan karne vaale vrikshon kaa prakaash itnaa adhik tha ki surya or chandramaa dikhaai nahin dete the, lekin ab in vrikshon kii abha kam ho rahi he. pratishruti kulkar ke samay se din or raat kaa bhed mana jaataa he.
 asankhyat karodon varsh bitne ke baad duusare kulkar sanmati hue the. unke samay main prakaash pradaan karne vaale vrikshon kii abha prabhaavaheen ho gayi thi, jiske kaaran sitare akaash main dikhaai dene lage the.is baat kaa gyaan unhone janata ko karaayaa kyunki vah avadhi gyaan ke dhari the.
 asankhyat karodon varsh bitne ke pashchaat kshemankar kulkar kaa janm hua tha. inke samay main jaanwaron ne updrav machaana shuru kar diya tha. ab tak kalpavrikshon ne purushon or jaanwaron kii aapurti ke liye paryaapt bhojan pradaan kiya tha lekin ab sthiti badal rahi thi or har ek ko khud ke liye vyavastha kerani thi. gharelu or junglee jaanwaron kaa antar kshemankar kulkar ke samay se mana jaataa he.
 kshemandhar chauthe manu the. inhone junglee jaanwaron ko dur bhagane ke liye lakdi or pathar ke hathiyaaron kaa prayog karnaa sikhaaya. 
 simankar paanchave manu the. inke samay main kalpavrikshon ko le kar jhagade shuru ho gaye the. inhen simankar isliye kaha jaataa he kyunki unhone simaaon kaa swaamitv tay kiya tha. 
 simndhar chate kulkar the. inke samay main kalpavrikshon ko lekar jhagada adhik teevr ho gaya tha. unhone prati vyakti pedo ke swaamitv kii neenv rakhi or nishaan bhi lagaae.
 vimalvaahan saatven manu the. inhone gharelu pashuon kii sevaayen kaise lee jaae yah bataaya. inhone hathi aadi sawari yogya pashuon ko kaise niyantran main kar unki sawari kii jaae, yah sikhaaya.
 asankhyat karodon varsh biit jane par chakshuman kulkar kaa janm hua. inke samay main bhogabhumi kii vyavastha badal gayi tha arthath ab mata pita apane santan kaa janm dekh sakate the. kuch logon ne chakit ho kar iskaa kaaran chakshuman kulkar se poocha, to unhone uchit rup se samajhaayaa.
 jain granthon ke anusaar yashaswan nauven kulkar the. 
 abhichandra dasven manu the. inke samay main puraani vyavastha main bahut adhik parivartan aa gaya tha. ab log apane bacchon ke saath khilne lage the. sarvapratham abhichandra ne chandani main apane bacchon ke saath khel khelaa tha jiske kaaran unka yah naam padaa. 
 chandrabh gyarahawein manu the jinke samay main mata pita bacchon ko aashirwad de kar bahut prasann hote the.
 maruddhav barahawein manu the. 
 prasenjit terahaven kulkar the. jain granthon ke anusaar inke samay main bachche prasen ke saath paidaa hone lage the. inke samay pehle bachche jhilli main nahin lipte hote the. 
 nabhirai antim kulkar the. vah rishabhdev ke pita the. kulkar nabhirai ne logon ko naabhi kaatna sikhaaya. jain granthon ke anusaar inke samay main ghaney badal swatantra rup se akaash main ikattha hone lage the.
