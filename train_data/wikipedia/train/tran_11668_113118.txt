 dhanurjanu kaa vaigyanik naam 'jeenu verum' he. is rog ke antargat donon pairon kii haddiyaan vikrut hokar is prakaar tedi ho jaati hai ki sidhe khadey hone par yadi us ke rogi ke donon takhne paas-paas hon to donon ghutanon main kaaphi antar rahata he. praaia: is vikaar main donon pair kii haddiyon main urvaasthi or prajndhika baahar kii tarah mud jaati hai.
 yah rog praaia: bacchon main hota he. janm ke baad bahudhaa bacchon ke pair ghutane ke paas se mude hote hai. ye bachche jab daayiyon kii god main palate hai tab god main unke pair is prakaar mude rahete hai ki donon pairon ke talue aamane saamne rahete hai tathaa prajnghika or urosthi baahar kii ore mudi rahati he. aise bacchon ke pairon ko jab failaakar unki donon ediyaan milaai jaati hai tab donon pairon ke ghutanon ke bich kaaphi antar miltaa he. janm ke pratham varsh main hi, jyon jyon baccha bada hota jaataa he, isamen parivartan dikhaai dene lagata he. pair failaane par donon ghutane kramash: sameep aane lagate hai. donon prajnghika haddiyaan sidhi ho jaati hai tathaa talue neeche apni prakritik disha kii ore aa jate hai. jis samay ye parivartan hote rahete hai ve haddiyaan, jo pehle upasthi kii bani thim, purna haddi kaa rup grahan kar leti hai. ek swasth bachche main, jab tak vah chalane yogya hota he, pair kii haddiyaan apni disha or dridhtaa main is prakaar kii ho jaati hai ki khadey hone par bachche ke sampurna sharir ke bhaar ko sah saken. kabhi kabhi yadi bachche samay ke purv chalane kii koshish karte hai athwa balpurvak chalaae jate hai, to falat: pair kuch tedha hone lagata he. isi samay yadi baccha kamjor yaa sookhaa rogagrast ho, use paushtik bhojanak khilaayaa pilaayaa na gaya ho athwa kuch aise rogon se aakraant ho jo kamjor karte hon, to is prakaar kaa pairon kaa tedha hona aage tak bhi bana rah saktaa he.
 at: dhanurjanu kii utpatti kaa mukhya kaaran sookhrog he. iske atirikt asthikand par aghat lagane se bhi yah rog ho saktaa he.
 sookhaa rog dwaara utpann dhanurjanu kii chikitsa main uparyukt vyaadhi kii uchit chikitsa karen. saath hi bachche ko khuli hawa main adhik se adhik samay tak rakhen or maalish karen. bachche ke saamaanya swasthya kii vruddhi kaa sadaa praytn karen. isse laabh to hota he, par jaldi laabh ke liye kaankh yaa qamar se lekar pair tak lakdi kii khapachi bandhate hai. yadi kisi adhik avasthaavale vyakti ko chot lagane yaa vyavsaayik kaarnon se dhanurjanu hua ho, to uskaa ekmaatr upachaar shalyakarm he.
