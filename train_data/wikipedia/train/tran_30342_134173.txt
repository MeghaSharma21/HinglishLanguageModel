 kavi trilochan ko hindi sahitya kii pragatisheel kavyadhara kaa pramukh hastakshar mana jaataa he. ve aadhunik hindi kavita kii pragatisheel trayee ke teen stambhon main se ek the. is trayee ke anya do satambh nagarjun va shamsher bahadur singh the.
 uttar pradesh ke sultanpur jile ke katgharaa chiraani pattee main jagardev singh ke ghar 20 agast 1917 ko janme trilochan shastri kaa mul naam vasudev singh tha. unhone kaashi hindu vishvavidhyalay se em.e. angreji kii evam lahore se sanskrit main shastri kii oopaadhi praapt kii thi.
 uttar pradesh ke sultanpur jile ke chote se gaanv se banaras vishvavidhyalay tak apane safar main unhone darjanon pustaken likhin or hindi sahitya ko samrudh kiya. shastri bazaarwaad ke dhur virdohi the. haalanki unhone hindi main prayogdharmita kaa samarthan kiya. unka kahana tha, bhashaa main jitne prayog honge vah utani hi samrudh hogi. shastri ne hameshaa hi navasrujan ko badhaava diya. vah nae lekhakon ke liye utprerak the. sagar ke muktibodh srajan peeth par bhi ve kuch saal rahe.
 9 disambar 2007 ko gaziyabad main unka nidhan ho gaya.
 trilochan shastri hindi ke atirikt arabi or farsi bhashaaon ke nishnaat gyaata maane jate the. patrakarita ke kshetra main bhi ve khaase sakriy rahe he. unhone prabhakar, vanar, hans, aaj, samaaj jaisi patr-patrikaon kaa sampadan kiya.
 trilochan shastri 1995 se 2001 tak jan samskruti manch ke rashtriya adhyaksh bhi rahe. iske alaava varanasi ke gyanmandal prakaashan sanstha main bhi kaam karte rahe or hindi va urdu ke kai shabdkoshon kii yojana se bhi jude rahe. unhen hindi sonet kaa sadhak mana jaataa he. unhone is chand ko bhartiya parivesh main dhaala or lagbhag 550 sonet kii rachana kii. iske atirikt kahani, geet, ghazal or aalochana se bhi unhone hindi sahitya ko samrudh kiya. unka pehla kavita sangrah dharti 1945 main prakashit hua tha. gulab or bulbul, us janapad kaa kavi hum or taap ke taae huye din unke charchit kavita sangrah the. digant or dharti jaisi rachanaaon ko kalambaddh karne vaale trilochan shastri ke 17 kavita sangrah prakashit hue.
 trilochan ne bhashaa style or vishaywastu sabhi main apni alag chhap chodi. trilochan ne vahi likhaa jo kamazor ke paksh main tha. wo mehanatakash or dabe kuchle samaaj kii ek dur se aati awaz the. unki kavita bharat ke gram or dehaat samaaj ke us nimna varg ko sambodhit thi jo kahin dabaa tha kahi jag rahaa tha kahin sankoch main padaa tha. us janapad kaa kavi hum jo bhookha duukhaa henanga he anjaan he kala nahin jaanata kisi hoti he vah kya he vah nahin maanata
 trilochan ne lok bhashaa avadhi or pracheen sanskrit se prerana lee, isliye unki vishistataa hindi kavita kii paramparaagat dhara se judi hui he. mjedaar baat yah he ki apni parampara se itane najadik se jude rahane ke kaaran hi unamem aadhuniktaa kii sundarataa or suvaas thi.
 pragatisheel dhara ke kavi hone ke kaaran trilochan marxvaadi chetana se sampann kavi the, lekin is chetana kaa upyog unhone apane dhang se kiya. prakat rup main unki kavitaayen vam vichaardhaara ke bare main us tarah nahin kahatee, jis tarah nagarjun yaa kedarnath agarwal kii kavitaayen kahati hai. trilochan ke bheetar vichaaron ko lekar koi badbolapan bhi nahin tha. unke lekhan main ek vishwaas har jagah tairta tha ki parivartan kii krantikari bhoomika janata hi nibhaayegi.
 vaise to unhone geet, ghazal, sonet, kundaliyaan, barbai, mukt chand jaise kavita ke tamaam madhyamon main likhaa, lekin sonet ke kaaran vah zyada jane gaye. vah aadhunik hindi kavita main sonet ke janmdata the. hindi main sonet ko vijaateey mana jaataa tha. lekin trilochan ne iskaa bhartiyakaran kiya. iske liye unhone rola chand ko aadhaar banaaya tathaa bolchaal kii bhashaa or lay kaa prayog karte hue chatushpadi ko lokrang main rangane kaa kaam kiya. is chand main unhone jitani rachanaaen kin, sambhavat: spencer, milton or shakespeare jaise kaviyon ne bhi nahin kin. sonet ke jitne bhi rup-bhed sahitya main kiye gaye hai, un sabhi ko trilochan ne aajamaaya.
 trilochan shastri ko 1989-90 main hindi academy ne shalaka sammaan se sammanit kiya tha. hindi sahitya main utkrisht yogadan ke liye unhe 'shastri' or 'sahitya ratna' jaise oopaadhiyon se sammanit kiya ja chukaa he. 1982 main taap ke taae hue din ke liye unhen sahitya academy kaa puraskaar bhi mila tha. iske alaava unhen uttar pradesh hindi samiti puraskaar, hindi santhaan sammaan, maithilisharan gupt sammaan, shalaka sammaan, bhavani prasad mishra rashtriya puraskaar, sulabh sahitya academy sammaan, bhartiya bhashaa parishad sammaan aadi se bhi sammanit kiya gaya tha.
 kavita sangrah-
 sampadit- 
 kahani sangrah- 
 diary- 
