 gamma leyonis, jiskaa bair naam bhi yahi he, singh taramandal main sthit ek dwitara he . is jode kaa adhik roshan tara prithvi se dikhne vaale taron main se 73vaan sab se roshan tara he. prithvi se dekhi gai isaki chamak +2.28 magnitude he or donon taron kii chamak milakar +1.98 magnitude he . yah dwitara prithvi se lagbhag 126 prakaash varsh kii duuri par he.
 gamma leyonis taare ko angrezi main "alfaibah" kehete he - is naam main 'ji' ke uccharan par dhyaan den kyonki yah 'jha' or 'za' donon se bhinn he. yah arabi ke "al-jabahah" se liya gaya he, jiskaa arth "maathaa" he. is se miltaa-julata shabd "jabeen" hindi main bhi prayog hota he, udhaaharan ke liye "mahjabeen" or "zohara-jabeen" .
 gamma leyonis kaa mukhya tara, jise γ1 Leo bair naam diya jaataa he, ek laal-naarangi rang kaa K0 IIIb shrenee vaala daanav tara he. iskaa dravyaman hamaare suraj ke dravyaman kaa 1.23 guna or vyas hamaare suraj ke vyas kaa 30 guna he. isaki nihit chamak suraj kii lagbhag 180 guna he. iskaa satahi taapmaana 4,470 calvin he. iskaa saathi tara ek hare-pile rang kaa G7 IIICN-I shrenee vaala daanav tara he. saathi taare kaa dravyaman thik tarah anumaanit nahin he lekin iskaa vyas suraj kaa 10 guna he. isaki nihit chamak suraj kii 50 guna or satahi taapmaana 4,980 calvin he. yah donon taare ek duusare se lagbhag 170 khagoleey ikaiyon dur sthit he or ek-duusare kii parikrama kar rahen hai. lagbhag har 500 varshon se kuch adhik main yah ek parikrama puri kar lete hai. donon taron ke kendriya bhaag kaa hydrogen indhan khatm ho chukaa he jis se centre main hydrogen kaa nabhikeey sanlayan thapp pad chukaa he or donon taare phulakar daanav ban gaye hai. sambhav he ki ab yah apane kendron main helium kaa sanlayan karnaa shuru kar chuke hai.
 navambar 2009 main khagolashastriyon ne ghoshnaa kari ki gamma leyonis ke mukhya taare ke ird-gird ek gair-saureey grah parikrama karata hua mila he. phir yah bhi gyaat hua ki sambhav he ki ek doosraa grah bhi is taare kii parikrama kar rahaa ho. pehle grah ko "gamma1 leyonis bi" kaa naam diya gaya or duusare grah ko "gamma1 leyonis si" . γ1b kaa dravyaman brihaspati grah kaa 8.78 guna anumaanit kiya gaya he or andaaza he ki yah har 429 dinon main apane taare kii ek parikrama puri kar letaa he, jabaki γ1c kaa dravyaman brihaspati kaa 2.14 guna or isaki ek parikrama puri karne kii avadhi 1,340 din anumaanit kii gai he.
