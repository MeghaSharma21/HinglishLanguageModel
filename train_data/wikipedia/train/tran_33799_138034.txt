 shani vrath agni puraana ke anusaar shani grah kii se mukti ke liye "mul" nakshatra yukt shanivaar se aarambh karke saat shanivaar shanidev kii vrath evam puja kii jaati he. 
 ek samay sabhi navagrahaon : surya, chandra, mangal, buddha, brihaspati, shukr, shani, rahu or ketu main vivaad chhid gaya, ki inamen sabase bada koun he? sabhi aapas main ladane lage, or koi nirnay naa hone par devraj indra ke paas nirnay karaane pahunche. indra isse ghabara gayi, or is nirnay ko dene main apni asamarthta jataayi. parantu unhone kaha, ki is samay prithvi par raja vikramaditya hai, jo ki ati nyaaypriy hai. ve hi iskaa nirnay kar sakate hai. sabhi grah ek saath raja vikramaditya ke paas pahunche, or apana vivaad bataaya. saath hi nirnay ke liye kaha. raja is samasya se ati chintit ho uthe, kyonki ve jaanate the, ki jis kisi ko bhi chota bataaya, vahi kupit ho uthegaa. tab raja ko ek upaay soojha. unhone suvarna, rajat, kaansya, pital, sisa, ranga, jasta, abhrak or louh se nau singhaasana banawaaye, or unhen isi kram se rakh diye. fir un sabase nivedan kiya, ki aap sabhi apane apane singhaasana par sthaan grahan karen. jo antim singhaasana par bethegaa, vahi sabase chota hoga. is anusaar louh singhaasana sabase baad main hone ke kaaran, shanidev sabase baad main baithe. to vahi sabase chote kahalaaye. unhone sochaa, ki raja ne yah jaan boojh kar kiya he. unhone kupit ho kar raja se kaha “raja! tu mujhe nahin jaanata. surya ek raashi main ek maheenaa, chandramaa sava do maheenaa do din, mangal ded maheenaa, brihaspati teraa maheene, va buddha or shukr ek ek maheene vicharan karte hai. parantu main dhai se saadhe-saat saal tak rahata hun. bade bado kaa maine vinaash kiya he. shri ram kii saadhe saati aane par unhen vanvaas ho gaya, ravan kii aane par uski lanka ko bandaron kii sena se parrast hona padaa.ab tum saavdhaan rahanaa. ” aisa kahkar kupit hote hue shanidev vahaan se chale gayi. anya devtaa khushi khushi chale gayi. kuch samay baad raja kii saadhe saati aayi. tab shani dev ghodon ke saudagar banakar vahaan aaye. unke saath kai badhiya ghode the. raja ne yah samachar sun apane ashwapal ko achche ghode kharidne kii ajna di. usne kai achche ghode kharide va ek sarvottam ghode ko raja ko sawari hetu diya. raja jyon hi usapar baitha, vah ghoda sarapat van kii ore bhaaga. bhishan van main pahunch vah antardhan ho gaya, or raja bhookha pyaasa bhatakta rahaa. tab ek gwaale ne use pani pilaayaa. raja ne prasann ho kar use apni anguthi di. vah anguthi dekar raja nagar ko chal diya, or vahaan apana naam ujjain nivasee vikaa bataaya. vahaan ek seth kii duukaan main usne jal ityadi piya. or kuch vishram bhi kiya. bhagyavash us din seth kii badi bikri hui. seth use khaanaa ityadi karaane khush hokar apane saath ghar le gaya. vahaan usne ek khunti par dekha, ki ek haar tanga he, jise khunti nigal rahi he. thodi der main puraa haar gaayab tha. tab seth ne aane par dekha ki haar gaayab he. usne samajha ki vikaa ne hi use churaayaa he. usne vikaa ko kotwaal ke paas pakadava diya. phir raja ne bhi use chor samaj kar haath pair katwa diye. vah chaurangiya ban gaya.or nagar ke baahar phinkava diya gaya. vahaan se ek taili nikal rahaa tha, jise dayaa aayi, or usne vikaa ko apni gadee main bitha liya. vah apni jeebh se belon ko haankane laga. us kaal raja kii shani dasha samaapt ho gayi. varsha kaal aane par vah malhaar gane laga. tab vah jis nagar main tha, vahaan kii rajkumaari manabhaavani ko vah itnaa bhaayaa, ki usne man hi man pran kar liya, ki vah us raag gane vaale se hi vivaah karegi. usne daasi ko dhundne bheja. daasi ne bataaya ki vah ek chaurangiya he. parantu rajkumaari naa maani. agle hi din se uthte hi vah anshan par baith gayi, ki vivaah karegi to usee se. use bahutera samajhane par bhi jab vah naa maani, to raja ne us taili ko bula bheja, or vivaah kii taiyaari karne ko kaha.phir uskaa vivaah rajkumaari se ho gaya. tab ek din sote hue swapn main shanidev ne raja se kaha: rajan, dekha tumne mujhe chota bataa kar kitna dukh jhela he. tab raja ne unase kshamaa maangi, or prarthana kii, ki he shanidev jaisaa dukh mujhe diya he, kisi or ko naa den. shanidev maan gayi, or kaha: jo meri katha or vrath kahegaa, use meri dasha main koi dukh naa hoga. jo nity meraa dhyaan karegaa, or chintiyon ko aataa daalega, uske saare manorath purna honge. saath hi raja ko haath pair bhi waapas diye. praatah aankh khulne par rajkumaari ne dekha, to vah aashcharyachakit rah gayi. vikaa ne use bataaya, ki vah ujjain kaa raja vikramaditya he. sabhi atyant prasann hue. seth ne jab suna, to vah pairon par gir kar kshamaa maangane laga. raja ne kaha, ki vah to shanidev kaa coup tha. isamen kisi kaa koi dosha nahin. seth ne phir bhi nivedan kiya, ki mujhe shanti tab hi milegi jab aap mere ghar chalakar bhojan karenge. seth ne apane ghar naanaa prakaar ke vyanjanon se raja kaa satkar kiya. saath hi sabane dekha, ki jo khunti haar nigal gayi thi, vahi ab use ugal rahi thi. seth ne anek moharen dekar raja kaa dhanyavad kiya, or apni kanya shrikanwari se panigrahan kaa nivadan kiya. raja ne saharsha sweekaar kar liya. kuch samay pashchaat raja apni donon raaneeyon manabhaavani or shrikanwari ko sabhi dahej sahit lekar ujjain nagari ko chale. vahaan puravaasiyon ne seemaa par hi unka swaagat kiya. saare nagar main deepamala hui, va sabane khushi manaayi. raja ne ghoshnaa kii, ki maine shani dev ko sabase chota bataaya tha, jabaki asal main vahi sarvopari hai. tabase saare rajya main shanidev kii puja or katha niyamit hone lagi. sari praja ne bahut samay khushi or anand ke saath bitaaya. jo koi shani dev kii is katha ko sunata yaa padhata he, uske saare dukh dur ho jate hai. vrath ke din is katha ko avashya padhanaa chaiye.
