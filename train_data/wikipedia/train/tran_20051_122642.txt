 subrahmanyan chandrasekhar vikhyath bhartiya-america khagolashastri the. bhautik shaastra par unke adhyayan ke liye unhen wiliam e. foular ke saath sanyukt rup se san 1983 main bhautikee kaa nobel puraskaar mila. 
 chandrasekhar san 1937 se 1995 main unke dehanth tak chicago vishvavidhyalay ke sankaay par vidyaman the.
 dow subrahmanam chandrashekhar kaa janm 19 oktober 1910 ko lahore main hua tha. unki praarambhik shiksha-diksha madras main hui. 18 varsh kii aayu main chandrashekhar kaa pehla shodh patr `indian jarnal of physics' main prakashit hua.
 madras ke presidency college se snaatak kii oopaadhi lene tak unke kai shodh patr prakashit ho chuke the. unamem se ek `procedings of da royal socity' main prakashit hua tha, jo itani kam umr vaale vyakti ke liye gaurav kii baat.
 24 varsh kii alpaayu main san 1934 main hi unhone taare ke girane or lupt hone kii apni vaigyanik jigyaasa sulajhaa lee thi. kuch hi samay baad yani 11 janvari 1935 ko landan kii royal estronaumical socity kii ek baithak main unhone apana moulik shodh patr bhi prastut kar diya tha ki safed boune taare yani white dwarf taare ek nishchit dravyaman yani definate maas praapt karne ke baad apane bhaar main or vruddhi nahin kar sakate. antat ve blike hole ban jate hai. unhone bataaya ki jin taron kaa dravyaman aaj surya se 1.4 guna hoga, ve antat sikud kar bahut baari ho jaaenge. oxford main unke guru sar arthur adington ne unke is shodh ko pratham drushti main sweekaar nahin kiya or unki khilli udayi. par ve haar maanane vaale nahin the. ve pun shodh sadhana main jute gaye or aakhirkaar, is disha main vishwa bhar main kiye ja rahe shodhon ke falswaroop unki khoj ke thik pachaas saal baad 1983 main unke siddhant ko manyata mili. parinamat bhautikee ke kshetra main varsh 1983 kaa nobel puraskaar unhen tathaa dow wiliam fuler ko sanyukt rup se pradaan kiya gaya.
 27 varsh kii aayu main hi chandrashekhar kii khagol bhautikeevid ke rup main acchhee dhak jam chuki thi. unki khojon se neutron taare or blike hole ke astitv kii dharna kaayam hui jise samakaleen khagol vigyaan kii ridh prasthaapana mana jaataa he.
 khagol bhautikee ke kshetra main dow chandrashekhar, chandrashekhar seemaa yani chandrashekhar limit ke liye bahut prasiddh hai. chandrashekhar ne purnat ganitiya gananaaon or samikarnon ke aadhaar par `chandrashekhar seemaa' kaa vivechan kiya tha or sabhi khagol vaigyanikon ne paaya ki sabhi shwet vaaman taron kaa dravyaman chandrashekhar dwaara nirdhaarit seemaa main hi simit rahata he.
 san 1935 ke aarambh main hi unhone blike hole ke banane par bhi apane mat prakat kiye the, lekin kuch khagol vaigyanik unke mat swikaarne ko taiyaar nahin the.
 yadhyapi apni khojon ke liye dow chandrashekhar ko bharat main sammaan to bahut mila, par 1930 main apane adhyayan ke liye bharat chhodane ke baad ve baahar ke hi hokar rah gaye or laganpurvak apane anusandhan kaary main jute gaye. chandrashekhar ne khagol vigyaan ke kshetra main taron ke vayumandal ko samajhane main bhi mahatvapurn yogadan diya or yah bhi bataaya ki ek akaash ganga main taron main padaarth or gati kaa vitaran kaise hota he. rotating pluid maas tathaa akaash ke neelepan par kiya gaya unka shodh kaary bhi prasiddh he.
 dow chandra vidhyaarthiyon ke prati bhi samarpit the. 1957 main unke do vidhyaarthiyon tsung daao lee tathaa chen ning yeng ko bhautikee ke nobel puraskaar se sammanit kiya gaya.
 apane antim saakshaatkaar main unhone kaha tha, yadhyapi main naastik hindu hum par taarkik drushti se jab dekhtaa hum, to yah paata hum ki maanav kii sabase badi or adbhut khoj ishwar he.
 anek puraskaron or padakon se sammanit dow chandra kaa jivan uplabdhiyon se bharpoor rahaa. ve lagbhag 20 varsh tak estrophysical jarnal ke sampadak bhi rahe. dow chandra nobel puraskaar praapt pratham bhartiya tathaa asian vaigyanik suprasiddh sar chandrashekhar venkat raaman ke bhattije the. san 1969 main jab unhen bharat sarkaar kii ore se padam vibhushan se sammanit kiya gaya, tab tatkaaleen pradhanmantri shrimati indira gandhi ne unhen puraskaar dete hue kaha tha, yah bade dukh kii baat he ki ham chandrashekhar ko apane desh main nahin rakh sake. par main aaj bhi nahin kah sakati ki yadi ve bharat main rahete to itnaa bada kaam kar pate.
 dow chandra sevanivrutt hone ke baad bhi jivan-paryant apane anusandhan kaary main jute rahe. beesvin sadi ke vishwa-vikhyath vaigyanik tathaa mahaan khagol vaigyanik dow subrahmanyam chandrashekhar kaa 22 agast 1995 ko 84 varsh kii aayu main dil kaa daura padane se chicago main nidhan ho gaya. is ghatana se khagol jagat ne ek ugantkaari khagol vaigyanik kho diya. yun to dow chandrashekhar ne kaaphi lanbaa tathaa paryaapt jivan jiya par unki mrityu se bharat ko avashya dhakka laga he kyonki aaj jab hamaare desh main `jayant meter wave radio telescope' kii sthapana ho chuki he, tab is kshetra main naveenatam khojein karne vaala vah vaigyanik chal basaa jiskaa uddeshy tha- bharat main bhi america jaisi sanstha `seti' kaa gathan. aaj jab dow chandra hamaare bich nahin hai, unki vilakshan uplabdhiyon kii dharohar hamaare paas he jo bhavi pidiyon ke khagol vaigyanikon ke liye prerana strot bani rahegi.
 
