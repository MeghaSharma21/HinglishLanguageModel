 narmada, jise reva ke naam se bhi janaa jaataa he, madhya bharat kii ek nadi or bhartiya upmahadweep kii paanchavin sabase lambii nadi he. yah godavari nadi or krishna nadi ke baad bharat ke andar bahane vaali teesri sabase lambii nadi he. madhya pradesh rajya main iske vishaal yogadan ke kaaran ise "madhya pradesh kii jivan rekha" bhi kaha jaataa he. yah uttar or dakshin bharat ke bich ek paaramparik seemaa kii tarah kaary karti he. yah apane udgam se pashchim kii ore 1,312 kimi chal kar khambhaat kii khadi, arab sagar main ja milti he.
 narmada, madhya bharat ke madhya pradesh or gujarat rajya main bahane vaali ek pramukh nadi he. maikal parvat ke amarkantak shikhar se narmada nadi kii utpatti hui he. isaki lambaai praayah 1312 kilometre he. yah nadi pashchim kii taraf jaakar khambaat kii khadi main girti he.
 narmada nadi kaa udgam madhyapradesh ke anuppur jile main vindhyachal or satapura parvatashreniyon ke purvi sandhisthal par sthit amarkanta main narmada kunda se hua he. nadi pashchim kii ore sonmud se bahati hui, ek chattan se neeche girti hui kapildhara naam kii ek jalprapaat banaati he. ghumaavdaar maarg or prabal veg ke saath ghaney jangalo or chattaanon ko paar karte hue ramnagar ke jarjar mahal tak pahunchati hai. aage dakshin-purv kii ore, ramnagar or mandla ) ke bich, yahan jalmaarg apekshaakrit chattani baadhaon se rahit sidhe evam gahare pani ke saath he. banjar nadi bain ore se jud jaataa he. nadi aage ek sankeern loop main uttar-pashchim main jabalpur pahunchati he. shahar ke kareeb, nadi bhedaghat ke paas kareeb 9 meter kaa jal-prapaat banaati hai jo kii dhuandhaar ke naam se prasiddh hai, aage yah lagbhag 3 kimi tak ek gahari sankeern channel main magnesium chuunaapatthar or besalt chattaanon jise sangemarmar chattan bhi kehete hai ke madhyam se bahati he, yahan par nadi 80 meter ke apane paat se sankuchit hokar maatr 18 meter kii chaudaai ke saath bahati hai. aage is kshetra se arab sagar main apni milan tak, narmada uttar main vindhyas pattiyon or dakshin main satapura range ke bich teen sankeern ghaatiyon main pravesh karti he. ghati kaa dakshini vistaar adhiktar sthanon par failaa hua he. 
 sangemarmar chattaanon se nikalate hue nadi apni pehali jalodh mitti ke upjau maidan main pravesh karti he, jise "narmadaghati" kehete hai. jo lagbhag 320 kimi tak faili hui he, yahan dakshin main nadi kii ausat chaudaai 35 kimi ho jaati he. vahi uttar main, barna-bareli ghati par simit hoti jaati he jo kii hoshangabad ke barakhra pahadiyon ke baad samaapt hoti he. haalanki, kannod maidaanon se yah phir pahadiyon main aa jaati hai. yah narmada kii pehali ghati main he, jahaan dakshin kii ore se kai mahatvapurn sahaayak nadiyaan aakar isamen shaamil hoti hai or satapura pahadiyon ke uttari dhalaanon se pani laati hai. jiname: shaar, shakkar, dadhi, tawa or ganjal sahil hai. hiran, barna, choral, karam or lohar, jaisi mahatvapurn sahaayak nadiyaan uttar se aakar judati hai.
 handiya or nemawar se neeche hiran jal-prapaat tak, nadi donon ore se pahadiyon se ghiri hui he. is bhaag par nadi kaa charitra bhinn dikhaai detaa he. omkareshwar dweep, joki bhagwaan shiv ko samarpit hai, madhya pradesh kaa sabase mahatvapurn nadi dweep he. sikata or kaveri, khandawa maidan ke neeche aakar nadi se milte hai. do sthanon par, nemawar se kareeb 40 kimi par mandhaar par or pansasa ke kareeb 40 kimi par dadrai main, nadi lagbhag 12 meter kii oonchai se girti he. 
 bareli ke nikat kuch kilometre or agra-mumbai road ghat, rashtriya rajmarg 3, se neeche narmada mandaleshwar maidan main pravesh karti he, jo ki 180 kimi lanbaa he. basin kii uttari pattee keval 25 kimi he. yah ghati saheshwar dhara jal-prapaat par ja kar khatm hoti he. 
 makarai ke neeche, nadi vadodara jile or narmada jila ke bich bahati he or phir gujarat rajya ke bharuch jila ke samrudh maidan ke madhyam se bahati he. yahan nadi ke kinare, saalo se bah kar aaye jalodh mitti, ganthdaar chuunaa pathar or ret kii bajri se pate hue hai. nadi kii chaudaai makraai par lagbhag 1.5 kimi, bharuch ke paas or 3 kimi tathaa cambe kii khadi ke muhane main 21 kimi tak faili hui basin banaati hui arab sagar main wilin ho jaati he.
 narmada, samooche vishwa main divya va rahasyamayi nadi he,isaki mahima kaa varnan chaaron vedon kii vyakhya main shri vishnu ke avatar vedavyas ji ne skanda puraana ke revakhand main kiya he. is nadi kaa prakatya hi, vishnu dwaara avtaron main kiye rakshas-vadh ke praayshchit ke liye hi prabhu shiv dwaara amarkantak ke maikal parvat par krupa sagar bhagwaan shankar dwaara 12 varsh kii divya kanya ke rup main kiya gaya. maharupavati hone ke kaaran vishnu aadi devataaon ne is kanya kaa namakaran narmada kiya. is divya kanya narmada ne uttar vahini ganga ke tat par kaashi ke panchakroshi kshetra main 10,000 divya varshon tak tapasya karke prabhu shiv se nimna aise vardaan praapt kiye jo ki anya kisi nadi or tirth ke paas nahin he :'
 pralay main bhi meraa naash na ho. main vishwa main ekmaatr paap-nashini prasiddh houn, yah avadhi ab samaapt ho chuki he. meraa har pashaan shivlinga ke rup main bina praan-pratishtha ke poojit ho. vishwa main har shiv-mandir main isi divya nadi ke narmadeshwar shivlinga virajman he. kai log jo is rahasy ko nahin jaanate ve duusare pashaan se nirmit shivlinga sthapit karte hai aise shivlinga bhi sthapit kiye ja sakate hai parantu unki praan-pratishtha anivaary he. jabaki shri narmadeshwar shivlinga bina praan ke poojit he. mere ke tat par shiv-parvati sahit sabhi devtaa nivas karen.
 sabhi devtaa, rishi muni, ganesh, kartikeya, ram, lakshmana, hanuman aadi ne narmada tat par hi tapasya karke siddhiyaan praapt kii. divya nadi narmada ke dakshin tat par surya dwaara tapasya karke adityeshwar tirth sthapit he. is tirth par rishiyon dwaara tapasya kii. unki tapasya se prasann hokar divya nadi narmada 12 varsh kii kanya ke rup main prakat ho gai tab rishiyon ne narmada kii stuti kii. tab narmada rishiyon se boli ki mere tat par dehdhari sadguru se diksha lekar tapasya karne par hi prabhu shiv kii purna krupa praapt hoti he. is adityeshwar tirth par hamaara ashram apane bhakton ke anushthan karata he.
 narmada nadi ko lekar kai lok kathayen prachlit hai ek kahani ke anusaar narmada jise reva ke naam se bhi janaa jaataa he or raja maikhal kii putree he. unhone narmada se shaadi ke liye ghoshnaa kii ki jo rajkumaar gulbakawali ke phool unki beti ke liye laaegaa, uske saath narmada kaa vivaah hoga. sonbhadra yah phool le aae or unka vivaah tay ho gaya. donon kii shaadi main kuch dinon kaa samay tha. narmada sonbhadra se kabhi mili nahin thim. unhone apni daasi juhila ke haathon sonbhadra ke liye ek sandesh bheja. juhila ne narmada se rajkumaari ke vastra or aabhushan maange or use pahanakar vah sonbhadra se milane chali gayi. sonbhadra ne juhila ko hi rajkumaari samaj liya. juhila kii niyat bhi dagamagaa gai or vah sonbhadra kaa pranay nivedan thukraa nahin pai. kaaphi samay beetaa, juhila nahin ai, to narmada kaa sabar kaa baandh tut gaya. vah khud sonbhadra se milane chal padin. vahaan jaakar dekha to juhila or sonbhadra ko ek saath paaya. isse naaraaz hokar vah ulti disha main chal padin. uske baad se narmada bengal sagar kii bajaay arab sagar main jaakar mil gayi.
 ek anya kahani ke anusaar sonbhadra nadi ko nad kaha jaataa he. donon ke ghar paas the. amarkanta kii paharipoon main donon kaa bachapan beetaa. donon kishor hue to lagaav or badha. donon ne saath jeene kii kasame khai, lekin achaanak donon ke jivan main juhila aa gai. juhila narmada kii sakhi thi. sonbhadra juhila ke prem main pad gaya. narmada ko yah pataa chalaa to unhone sonbhadra ko samajhane kii koshish kii, lekin sonbhadra nahin mana. isse naaraaz hokar narmada duusari disha main chal padi or hameshaa kunvaari rahane kii kasam khai. kaha jaataa he ki isiilie sabhi pramukh nadiyaan bengal kii khadi main milti hai,lekin narmada arab sagar main milti he.
 ramayana tathaa mahabharat or parvarti granthon main is nadi ke vishay main anek ullekh hai. puranic anushruti ke anusaar narmada kii ek nahar kisi somvanshi raja ne nikaali thi jisase uskaa naam somodbhava bhi pad gaya tha. guptakaleen amarkoshmen bhi narmada ko 'somodbhava' kaha he. kalidas ne bhi narmada ko somprabhava kaha he. raghuvansh main narmada kaa ullekh he. meghdoot main reva yaa narmada kaa sundar varnan he. vishwa main narmada hi ek aisi nadi he jisaki parikrama kii jaati he or puraanon ke anusaar jahaan ganga main snaan se jo fal miltaa he narmada ke darshan maatr se hi us fal kii prapti hoti he. narmada nadi pure bharat kii pramukh nadiyon main se ek hi he jo purv se pashchim kii ore bahati he.
