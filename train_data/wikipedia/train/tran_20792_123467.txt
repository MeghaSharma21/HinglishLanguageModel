 yah lekh jagadish kashyap ke bare main bhikshu jagadish kashyap ke bare main alag se dekhiye.
 agar sabhi kuch thik-thaak rahata...samay par hota to jagadish kashyap dwaara laghukthaon par sampadit pustak beesvin sadi or hindi laghukatha is shatabdi ke pehle hi varsh main pathakon kii najar hoti. sambhav he tab iskaa swaroop kuch alag or sheershak bhi kuch or hi hota. shaayad beesvin shatabdi kii shreshthatam laghukathaayen, athwa shatabdi kii shreshthatam laghukthaon kii baangi yaa kuch or. tab yah kuch or tikhi, kuch or dhardaar, kuch or mirchili, kuch or saji-sanwari, kuch or gaveshnatmak, kuch or adhik jaandaar tathaa kuch or adhik upyogi hoti. ham ise hindi sahitya kii anmol mani, vishwa laghukatha sahitya kaa bemisaal nagina, hindi laghukatha kaa maanak granth, sampadakeey chetana kii bahumoolya nidhi kah pate. sambhaavnaaon ke viraat jangal main ek dukhadaayi sambhaavna yah bhi he ki pustak jaisi he, us rup main bhi chape bina rah jaati. kashyapaji kii anya pandulipiyon, rachanaaon ke saath isaki pandulipi bhi unki kisi almaari main padi-padi dhul chaat rahi hoti. dimakon kii bhukh mitaane, unka vansh badhaane ke naam par yah bhi qurbaani na ho jaati. baharhaal ek kutil prakaashak ne is pustak kii pandulipi ko paanch varsh tak agyatavaas main rakhaa to duusare kii tatparta isko pathakon ke haathon tak pahunchaa rahi he. achchhai or buraai kaa sambandh sanathan he, iskaa pramaan detii hui.
 vaise jo log laghukatha se parichit hai or jo kashyap ji ko jaanate yaa unka naam hi sun chuke hai, unke liye yah koi nai jaankaree nahin he ki laghukatha or jagadish kashyap ek-duusare ke paryaay rahe hai. laghukathaayen likhane, uski vidhaagat saaj-sanvaar ke liye unhone apni anginat raaten kaali kii thim. isi ke liye hajaaron baar bacchon kii shikaayatein, patni kii jhidkiyaan, rishtedaaron kii khatpat bhi unhen sahani padi hogi. laghukatha ke kaaran hi unhen bharpoor prasiddh, pathakon kaa pyaar-dulaar, sahyogiyon kii maitri praapt hui, to isi ke kaaran unhen dushmano kii adaavat bhi jhelni padi. or haa, laghukatha ke hi madhyam se unhen khalil jibran kaa aashirwad praapt hua, jisane unako swabhaav se akkhad or fakkad banaaya. unki kalam ko nae tevar die or sthitiyon ko gaharaai se parakhane kaa salika bhi. yah baat alag he ki apane guru jaisi darshaniktaa tathaa sutikshn bhavvodh ve apni rachanaaon main kabhi nahin laa sake. iske kai kaaran ho sakate hai, jinamein saamaajik paristhitiyon ke saath-saath lekhkeey kshamta bhi sammilit he. sambhavat: jeevansangharsh ne unhen khud ko adhik taraashne kaa avasar hi nahin diya ho athwa praarambhik safaltaaon ne unka dimag itnaa ooncha uthaa diya ho, jahaan aalochanaon kaa dhairyapurvak, yuktiyukt jawaab dene ke bajaay, ugrata dikhaakar samvaad kii sari sambhaavnaaon ko khaarij kar diya jaataa he. is kamajori kaa shikaar akele jagadish kashyap hi nahin rahe, balki jin logon ke kandhon par savaar hokar laghukatha andolan apane shikhar ko choona chahta tha, un sabhi kii niyati lagbhag aisi hi thi. sabhi apane-apane mandal ke maseehaa, swayan ko apni kaksha kaa martand samajhane vaale the.
 jagadish kashyap ke maamle main yah alag kissa ho saktaa he ki unki dhardaar lekhnee kii maar se tilamilaae, kagaji lekhakon ne saahitiyik aalochana ko bhi vyaktigat str par liya, donon ore se hi phijul kii laffaaji, adaalaton ke chakkar, rachanaatmakataa kaa durupyog, samvednaaon kaa makhul, gutbandi or saahitiyikta ke naam par nikhalis raajnneeti barason-baras chalati rahi, jisko saadhaaran pathak kinchit aashcharya or gahare avsaad ke saath dekhtaa rahaa. parinaam yah hua ki jin logon ke kandhon par chadhakar laghukatha andolan paravaan chadha tha, unheen kii jid, vyaktigat mahattvakankshaon, kunthaon or adaavaton ne is andolan ko dubaara jameen par laane main koi kasar nahin chodi. vah bhi samay se bahut pehle. sivaay chhitput aalekhon ke, laghukatha samiksha ke kshetra main, andolan kii or koi uplabdhi nahin kahi ja sakati. iskaa bhi adhikansh ek-duusare kii aalochana-pratyaalochana se bharaa padaa he. hindi sahitya main yah apni kism kaa shaayad akelaa udhaaharan he. to bhi is baat par sabhi sahamat honge ki jagadish kashyap ne apana sangharsh or srujanaatmakataa se bhare kai mahatvapurn varsh laghukatha ko samarpit kar die. unhone laghukatha ke rachanaatmak paksh ko sanvaarane ke saath-saath uski avadharana ko spasht karne main bhi apana moulik yogadan diya. jagadish kashyap ne hindi ko na keval kai nayab laghukthakaar die. saath hi duusari vidhaon main jame-jamaaye lekhakon se bhi unhone laghukathaayen likhwain, unke kaam ko rekhaankit karne kaa kaary kiya, to unke parakram ke aise bhi udhaaharan hai, jab apni aalochana na jhel paane ke kaaran kai sahityakar laghukatha ke kshetra se palaayan karte hue najar aae. ve tab bhi unhen koste the or aaj bhi apni naaraazgi ke tir-kaman unki ore taane rahete hai yaa unke naam ko lekar ghadi-ghadi budbudane lagate hai. yah jaanate hue bhi ki ve ab is duniya, yahaan ke raag-viraag se bahut dur ja chuke hai.
 is baat ko jagadish kashyap ke aalochak bhi shaayad hi nakaar paaen ki hindi laghukatha kaal kaa swarnakaal ki laghukatha andolan kaa sarvaadhik urjavan daur vahi tha, jab jagadish kashyap usamen sakriy the. jaise hi ve udasin hue, apni kunthaon ke kaaran athwa kisi or dabaav se unki kalam kii dhar kunthit hui, to laghukatha andolan kii garmaahat bhi jaati rahi. uski tejaswita gaayab ho gai. swayan jagadish kashyap ne is traasadee ko dohare str par bhoga. ek to na likh paane kaa malaal, jisane unhen bheetar hi bheetar todakar rakh diya tha or doosraa laghukatha andolan ke apane lakshya se bhatak jane kii pidaa, jisase laghukatha ke samikshashastra ke vikaas ko lekar jo tatparta un dinon dikh rahi thi, vah alag-alag aalekhon main vyakt chhut-put vichaaron se aage nahin bad saki. or to or in yatra-tatra bikhare hue vichaaron kaa salike se sangyojan kar kisi taarkik parinti par pahunchane kaa kaam bhi nahin ho paaya. sach yah bhi he ki jagadish kashyap ke rahete laghukatha ke prati jitani gambhirtha ke saath unka naam judaa, utana shaayad hi kisi or laghukthakaar kaa jud sakaa, kam se kam pashchimi uttarapradesh or dilli parimandal main to koi bhi nahin; yadhyapi sankhya kii drushti se unhone zyada laghukathaayen nahin likhin. naa hi laghukatha ke samikshashastra par unhone bahut ullekhneey kaary kiya he, jo is kshetra main mile kaa pathar sabit ho sake. tathaapi jo kiya usase unki lekhkeey eemaandaaree or abhivyakti kii moulikta siddh hoti he.
 laghukatha ke kshetra main jagadish kashyap kaa yogadan laghukatha kii moulik avadharana ko lekar he. unase pehle tak laghukatha apni pahchaan ke liye sangharsh karti aa rahi thi. laghukatha ke aakaar-prakaar ko lekar jab bahut adhik sawaal uthne lage to unhone rachanaatmak lekhan ke saath laghukatha ke samikshashastra par bhi kaam karnaa prarambh kar diya. un dinon laghukatha or kahani ke vaibhinnya ko darshane ke liye adhikansh vidwaan shabd sankhya ko aadhaar bana rahe the. jagadish kashyap ne laghukatha kii gunatmak visheshtaon par jor diya, jo kahin adhik taarkik tha. jise kalantar main sabhi ne sweekaara bhi. jo ho jagadish kashyap ne laghukatha ke akalan ke liye jo kasuti viksit kii, usapar sabase pehle apni hi rachanaaon ko ksaa. or jo rachanaaen unhen us kasuti par kamjor padati dikhaai deen, unhen apane rachanakshetra se nirmamtapurvak bedakhal kar diya. nikaali gai laghukathaayen aaj unke kisi bhi laghukatha sankalan main nahin he. jo vyakti apni rachanaaon ke prati itnaa nirmam ho saktaa he, vah dusron ko kyon bakhshane laga. so unhone kathortapurvak apni kasuti par dusron kii laghukthaon ko kasnaa prarambh kar diya. yah kaam vivaadon ko janm dene vaala tha, isliye un sampadakon ne us samay jagadish kashyap ko khub uksaaya jo apni vivadprayita yaa chaunkaauun patrakarita ke madhyam se swayan ko kisi na kisi bahaane charchaa main banaae rakhana chaahate hai. aise sampadakon ne unhen apni patrikaon or saptahikon ke kalam saunp die. bas yaheen se unke jivan main vivaadon kaa pravesh hone laga. ho saktaa us samay unke man main swayan ko maseehaa maanane kaa gumaan bhi panpa ho. lekin iske liye jagadish kashyap ke saath-saath ve sampadak-patrkaar bhi doshi the, jo unhen uksaakar badi chaturaai se unka istemaal kar rahe the.
 jagadish kashyap jaise eemaandaar or sapatabayani karne vaale ke liye samiksha kaa kshetra zyada mufeed nahin kaha ja saktaa. khaskar aise maahaul main jahaan lekhak hi sameekshak or sameekshak rachanaatmak lekhak hone kaa bhram paale hue hon. jahaan vastunishthata kaa abhaav ho tathaa laghupatrakion se aage samiksha kii sthiti bahut santoshjanak na ho. jahaan samikshakarm kaa aashay ek-duusare kii qamar khujane tak simit ho, jahaan samvednaaen raajnneeti kii taraazoo par tauli jaati hon. kashyap ji jaise munhfat lekhak ke liye to haragij nahin. yahaan vahi namavari ganth saktaa he jisaki patibaddhta har roj rang badalati ho. jo jis manch par bhi jaae, jiskaa khaae, usee kaa gungan kare, usee kii aarti utaare. laghukatha ke kshetra main kashyap ji kii khyaati isliye bhi he ki unhone us samay laghukathaayen likhni shuru kin jab use vidha ke rup main manyata nahin thi, unhone puri eemaandaaree ke saath is vidha ko apanaaya. haalanki is bich bhram ke shikaar ve swayan bhi rahe. inamen sabase adhik sanshay is nai vidha ke naam ko lekar bhi tha. laghukatha andolan ke praarambhik charan main is nai, tikhi or tejatarraar vidha ko nae-nae naamon se nawaja ja rahaa tha. koi ise laghukahani naam dena chahta tha to kuch kathika, laghuvyangy, kahani se alag vidha, minikatha, vyangyakatha aadi naamon se navaj rahe the. swayan kashyap ji is bare utane nishchit nahin the. unhone angreji short story kii tarj par ‘minikatha’ naam bhi manjuur kiya tha. apni patrika ko ‘miniyug’ naam bhi unhone isi avadharana ke saath diya tha. kintu vakt ke saath-saath baaki naam peeche chhutate chale gaye or laghukatha naam ko sabaki manyata mil gai. laghukatha andolan kii safalataa yah rahi ki dhire-dhire laghukatha naam sabaki jubaan par chadhataa gaya or baaki naam kaaphi peeche chhutate chale gaye. iske falswaroop ve log jo is vidha ko nayaa naam dene kaa shrey lenaa chaahate the, thande padate chale gaye. iskaa kinchit shrey ham kamaleshwar or ramesh battara ko bhi de sakate hai, sarika kaa laghukatha visheshank nikaalkar unhone anjaane hi naam ko lekar hone vaali raajnneeti tathaa nirarthak bahason kii hawa nikaal di thi.
 sahitya main jagadish kashyap kaa padaarpan bhi us samay ke duusare sahityakaron kii tarah kavita ke madhyam se hi hua tha. jin dinon vah sahitya ke kshetra main aae, nishchit rup se vah samay laghukatha kaa nahin tha. vah hindi kii sammanit vidha to haragij nahin thi, balki use vidha maanane waalon kaa sire se abhaav tha. adhikansh to usko vidha maanane se bhi inkaar karte the. phir koun si aisi baat rahi hogi jo unhen laghukatha ke kshetra main laai. jiske kaaran vah itani gambhirtha ke saath laghukatha se jud sake. is bare main unhone swayan to kuch bhi nahin likhaa. magar apane samarpan or sangharsh se ve laghukatha ko sahitya kaa vaikalpik praveshdwar banane main kaamyaab rahe the. anek sahityakaron ne sahitya main pehali dastak laghukatha ke madhyam se di. nishchit rup se us andolan main jagadish kashyap akele nahin the. koi bhi andolan kisi akele ke kandhon par chalakar kamyaabi nahin paa saktaa. prithviraj aroda, satishraj pushkaranaa, ramesh battara, balram, satish dube, sukesh saahani jaise anek patibaddh laghukthakaron ke naam meri smriti main aa rahe hai, jo kahin par unke sahyogi kii bhoomika nibhaa rahe the to kahin par unki bhoomika samanaantar andolan ke vaahak kii thi. ye sabhi laghukatha main rachanaatmak lekhan ke saath-saath uske samikshashastra ko viksit karne kaa kaam bhi kar rahe the. yani laghukatha kii avadharana ko tay karne, uske liye nae maapdand banane ke kaam ko lekar ek spardhaa kaa vaataavaran un dinon bana hua tha, jo swaabhaavik hi tha. laghukatha ke prati samarpan, eemaandaar tathaa apni bebaak tippaniyon ke kaaran unka is andolan main dabadabaa bhi rahaa.
 rahaa abhivyakti ke liye keval laghukatha ko madhyam banane kaa kaaran? iske sutara unke jivan se talashne kaa prayaas kiya ja saktaa he. jagadish kashyap ke jivan ko dekhen to vahaan keval sangharsh or asthirataa kaa vaataavaran dikhaai padataa he. dhyaan rahe ki asthirataa kisi bhi vyakti ko thaharkar sochane or phir usapar amal karne kaa avasar nahin detii. parivaar main ashaanti, phir padhai ke liye sangharsh ...kuch mitra iskaa zikr chhidane par ek shabdabimb kaa sahaara lete hai....	sankari gali main ek choti-si kothri. jisamen bamushkil ek charpai kii jagah he. kitabon or patr-patrikaon ko sahejane ke liye charpai ke baraabar main hi ek stool kii jagah or nikaali gai he. din main kaam karnaa, likhnaa-padhanaa he, mitron ko baithne ke liye bhi thikaana chahie, isiilie savera hote hi charpai kamare se baahar thel di jaati he or farsh par hi kapadaa bicha diya jaataa. jisase palathi markar baithne or kaam karne laayak jagah nikal aati. yadi kisi mitra yaa rishtedaar ko aana he to use farsh par hi baithna hoga. vaise bhi ek berozegaar yuvak se jisane jaise-taise bi. e. kii pariksha paas kii he or ab akele apane dam par em. e. main baithne kii taiyaari kar rahaa he, milane koun aana chahega. sivaay usee ke jaise berozegaron, faqamast logon ke. unke liye vah farsh or farsh par bicha taat kaa vah maamuli tukdaa bhi kisi reshmi kaaleen se kam nahin tha. usee par virajman ek thigana, shyaamle varna kaa yuvak gardan jhukaae, patr-patrikaon par pen se nishaan lagaataa, unki katings, pathakon-prashansakon ke patron ko ytn purvak sahejataa rahata he. usee kamare main vivaad panpate hai to usee ke daayre main unke samaadhaan bhi khoj liye jate hai. ek tuuti-si cycle bhi he, jisapar chadhakar vah akelaa yaa kisi mitra ko lekar nikal jaataa he. lekhakon-pathakon se milane yaa patrikaon ke liye chanda batorne. 	jis jamaane kii yah kahani he usamen kishoravastha bitate hi vivaah ho janaa badi baat nahin. magar vah is baat par shukr manaata he ki abhi tak is jhanjhat se dur he. ghar main bhi shanti nahin, isliye uske raat or din isi kothri ke saath bandhe hue hai. jab or kahin kuch karne ko na ho to lekhkeey junun vakt bitaane kaa acha madhyam to ban hi jaataa he, jiske madhyam se apane aakrosh ko dhakne kaa kaam kiya ja saktaa he. jagadish kashyap kii yuvavastha kaa yah bimb mujhe itane logon ne kai-kai baar dikhaaya he ki ab to apni hi ankhon main basii kisi tasviir jaisaa mahasoos hota he. 	jaahir he ki us yuvak ko apane vartmaan main kuch najar nahin aata. paristhitiyaan uske man main aakrosh ko bhadakaati hai. aise main khalil jibran usko disha dete hai...ki uske gusse ko sahalaate...hausale ko badhaate hai. vah sthitiyon ke pramanik bhavchitra khinchataa he, usamen apane jivan kii talkhi ko undell detaa he. kalam ko hathiyaar banaakar ladanaa usne khalil jibran se hi siikhaa he. vah is baat se inkaar bhi nahin karata. khalil jibran hi hai jinaki prerana usase saraswatiputra, blikeharse, varshadan, darpakaal, aakhri khamba jaisi laghukathaayen likhva le jaati he. lekin jagadish kashyap, sirf jagadish kashyap hai, khalil jibran nahin. na unki paristhitiyaan or paariwarik jimmedaariyaan unhen iskaa avasar dete hai. haa, use jeene kaa prayaas ve aaajeevan karte rahe. isi koshish main unhone na jane kitnon kii dushmani mol lee. vair-bhav saadhaa. yahaan tak ki mukademe bhi lade.
 jivan ke lambey sangharsh, paraajayon, abhaavon tathaa lambii niraashaa ne hi sambhavat: unhen sahitya kii sharan main jane ko majaboor kiya hoga. usee daur main unka saakshaat kisi mode par khalil jibran se hua hoga. vahi unke jivan kaa parivartankaree daur siddh hua, khalil jibran ek baar jo unke dilo-dimag par savaar hue, phir jindagi-bhar nahin utre. kintu unke jaisi jivan kii talkhi, bhavapravanta or gahan darshaniktaa ko kisi badi rachana main sambhaal paanaa aasaan nahin tha. or agar sambhala bhi jaae to uske liye pathakon kii samasya hoti. shaayad isiilie swayan khalil ne bhi choti rachanaaen likhi thim, jo ek tarah se gadhygit hai. yah ek sutara tha jisane jagadish kashyap ke lekhan ko disha di. or jise aage chalakar unhone ek andolan ke rup main apanaaya.
 ek baat jo jagadish kashyap ko apane samakaleen laghukthakaron se alag siddh karti he, vah yah he ki unhone jaisaa sochaa use usee eemaandaaree or bebaaki ke saath shabdon main bhi vyakt kiya. kabhi parinaam kii parvaah nahin kii. sarkari naukari main rahete hue sarkaar kii nitiyon ke virodh main aag ugali. chhadam naam se sthaneey akhabaaron main likhaa. unki tippaniyon se bavela machaa. akhbaar ke sampadak jo un tippaniyon ko maje le-lekar chhapate or unke madhyam se dabaav banane kii raajnneeti karte the, khud par dabaav aayaa to pasinaa-pasinaa ho gaye. gaaj kashyap ji par giri. nateeja saspand hue...jis mahakme main naukari main the, vahaan par rahanaa bhaagyashaalee hone kaa pramaan hota. nayaa aayaa rangarut bhi saal-bhar main apana scooter tathaa paanch-chah saal main apana makaan kharid letaa. kashyap ji jindagi-bhar ek tuuti-puraani cycle par chalate rahe. ghar ve saans rahane tak nahin kharid paae. or jab gaye to sir par karj kii gathree laade hue. sharaab kaa shauk jarur tha par karj kaa kaaran mitron-sahyogiyon ko diya gaya karj tha. madad karnaa unke swabhaav kaa hissaa ban chukaa tha. 	ek or udhaaharan isi pustak ke sampadan ke saath judaa hua he. jis samay is pustak ke liye rachana sanchayan kaa kaary chal rahaa tha, tab bich main ek laghukatha ek aise sahityakar kii aa gai, jiske saath kashyap ji kaa jhagada chalata aa rahaa tha. donon ke bich lambii mukademebaaji bhi ho chuki thi. us samay ham donon ke atirikt vahaan par subhash chander bhi the. ham sochate the ki kashyapaji us lekhak kii rachana ko to lene vaale haragij nahin hai. kintu hairaani tak hui jab kashyapaji ne us lekhak kii laghukatha na keval apane sankalan main sammilit kii saath main yah tippanee bhi ki vah aadmi haalanki aadmi ganda he, lekin uskaa kaam use is pustak main shaamil karne kaa hakdaar banaata he. ek or laghukthakaar kii rachana kii bhi unhone mukt kanth se prashansa kii thi, sanyogvash vah bhi unke virdohi kheme kaa tha. visangati dekhie ki jab us laghukthakaar ne laghukthaon kaa ek sankalan taiyaar kiya to jagadish kashyap kaa usamen naam tak nahin tha. kehane kaa matlab yah he ki unke yogadan ko khaarij karne kii raajnneeti bahut pehle hi prarambh ho chuki thi. dhyaan rahe ki in ruthe hue lekhakon main se adhikansh vahi the jinaki rachanaatmakataa par sawaal khadey karne kaa dussahas jagadish kashyap ne kiya tha. prithviraj aroda ko sambodhit ek patr unke puure vyaktitv kaa aainaa ho saktaa he. yah patr: kathasansar ke laghukatha visheshank main prakashit ho chukaa he. patr main vyaktitv kii taralata or uskaa khurdarapan saaf najar aata he. patr main kashyap ji likhte hai-
 priy aroda,
 navvarsh kii vadhai, tumhen nahin bhabhi or bacchon ko. kaaran tum swayan main hi spasht nahin ho.
 tumhaara teen na teraa sangrah mere saamne he. . philhal miniyug ke aakhri dashak visheshank main juta hum. is sangrah main tumne kai bhayankar galtiyaan kii hai. aatreya se saakshaatkaar . photo tuune acchhee nahin chhapavai.
 aakhir tu chahta kya he? ramesh battara mar gaya, meraa bhai- main usapar kitaab nikaal rahaa hum. yah pehla patr pichley chah saal main main tuje likh rahaa hum. aatreya kii ‘21 juute’ koun se san main nikali? kitni rachanaaen hai or koun prakaashak, kitne prishth evam kitni rachanaaen hai likhnaa.
 prishth 17 par tuune apane sangrah main ashok bhaatia, dow samim sharma ko gambhirthapurvak kaam karte hue laghukatha main likhaa he. samim sharma kaa naam tu kot kare, yahi baat tere se ghrinaa karne ke liye bahut he.
 philhal vedakaal se lekar 1989 kaa itihaas likh chukaa hum. par tujhse bahut naaraaz hum. yadhyapi 1997 main tere prakashit laghukatha ko itihaas main shaamil karnaa meri majaburi he....jagadish kashyap.
 patr se ham jaan sakate hai ki upar se munhfat or balos dikhne vaala vah insaan bheetar se gangaajal jaisaa hi pavitra tha. yah patr baad ke varshon main jagadish kashyap kii dagamagaati manodasha kii sahi-sahi tasviir darshane ko bhi paryaapt he. isamen ve daawey main hai jo ve na likh paane kii pidaa se guzarate hue, kabhi miniyug kaa aglaa ank nikaalane to kabhi nae upanyaas par kaam karne ke bahaane karte rahete the. isamen unki safagoi bhi he jo apni talkhi main shaleenta kii hadein paar karti hui najar aati thi. kintu isamen sabase zyada or mahatvapurn he, unki lekhkeey eemaandaaree. satya kii sthapana ke liye yahi anivaary tatv he. yahi kisi bhi sachche aalochak, sachche sahityakar kii pahchaan ho sakati he.
 jagadish kashyap apane lekhkeey jivan main prarambh se lekar ant tak laghukatha ke prati samarpit rahe. unhone vishwaspurvak kavita manchon se laghukatha pathan kii shuruyaat kii, jise bharpoor saraahna mili. apni vidha ke prati itnaa itnaa anuraag, itnaa samarpan virale sahityakaron main hi dekhne ko miltaa he. vidambnaa yah he ki hamaara sahitya-samaaj laghukatha ke kshetra main jagadish kashyap yogadan ko samajhane main hi asamarth rahaa. laghukatha ke idhar jo sankalan un ‘mahaan’ laghukthakaron ne sampadit kiye hai, unamem jagadish kashyap ke naam kaa ullekh tak na hona jahaan un sahityakaron kii maansikta ko darshane ke saath-saath sahitya ke naam par chalane vaali gandi raajnneeti kii ore bhi ishaara karata he, jiskaa sabase adhik nuksaan sahitya or uske madhyam se samaaj ko hi uthaanaa padataa he. bhatka hua sahitya samaaj kaa netritv karne, kisi bhi prakaar kaa adarsh sthapit karne main asamarth rahata he, parinamat: aise logon kii ban aati he jo samaaj ko vivekshunya banaakar apana swaarth-saadhan karnaa chaahate hai.
 meri nigaah main jagadish kashyap un chand gine-chune sahityakaron main the, jinhone hindi laghukatha ko samrudh karne, use swatantra vidha ke rup main manyata dilaane ke liye athak sangharsh kiya. ek samarpit senaanee kii tarah ve jute rahe-aaajeevan, karte rahe laghukatha andolan kaa netritv. apni rachanaatmak prakharata kaa parichay dete hue unhone anuthi laghukathaayen likhin, acchhee laghukthaon ko chinhit kiya...unke rachanakaaron ko ji kholkar saraahaa to nakalchi or gairjimmedaar laghukthakaron ko bina laag-lapet ke fatkaaraa bhi. iske liye koi unhen laghukatha kaa paharua kahata he to koi laghukatha kaa lathait. sach to yah he ki ve jab tak jiye, laghukatha kaa paryaay banakar rahe. ‘aalochakon ke majaar nahin banate’µunka yah sutara vaakya unhen nisprih sangharsh kii prerana detaa rahaa. khalil jibran ko apana saahitiyik guru maanane vaale jagadish kashyap ko apni safagoi or bebaak tippaniyon ke liye chautarafa aalochanaon kaa saamana bhi karnaa padaa. baavjood iske laghukatha lekhan-samiksha ke liye unhone jo kasuti viksit kii use unke virodhiyon ne bhi kisi na kisi rup main sweekaara. jinhone nahin sweekaara, ve koi moulik vikalp dene main asamarth rahe. jagadish kashyap kii rachanaatmak prakharata kaa anumaan keval isi se lagaaya ja saktaa he ki yadi hindi kii pachaas shreshthatam laghukthaon kaa sankalan taiyaar kiya jaae to usamen chaar-paanch laghukathaayen unheen kashyap kii hongi or yah koi choti uplabdhi nahin he.
 
