 
 gautam buddha ek shraman the jinaki shikshaaon par buddha dharm kaa prachlan hua.
 unka janm lumbini main 563 isa purv ikshvaku vansheey kshatriya shakya kul ke raja shuddhodhan ke ghar main hua tha. unki maan kaa naam mahamaya tha jo coliy vansh se thi jinka inke janm ke saat din baad nidhan hua, unka paalan maharani kii choti sagi bahan mahaprajapati gautami ne kiya. siddharth vivahoparaant ek maatr pratham navjaat shishu rahul or patni yashodhara ko tyagkar sansar ko jaraa, maran, dukhon se mukti dilaane ke maarg kii talash evam satya divya gyaan khoj main raat main rajpth chhodkar jangal chale gaye. varshon kii kathor sadhana ke pashchaat bodh gaya main bodhi vriksh ke neeche unhen gyaan kii prapti hui or ve siddharth gautam se buddha ban gaye.
 kii shrenee kaa hissaa
 unka janm 563 isvi purv ke bich shakya ganraajya kii tatkaaleen rajdhani kapilwastu ke nikat lumbini main hua tha, jo nepal main he. lumbini van nepal ke tarai kshetra main kapilwastu or devdah ke bich nautanwa stesan se 8 mile dur pashchim main rukmindei naamak sthaan ke paas sthit tha. kapilwastu kii maharani mahamaya devi ke apane naihar devdah jate hue raste main prasav pidaa hui or vahiin unhone ek balak ko janm diya. shishu kaa naam siddharth rakhaa gaya. gautam gotra main janm lene ke kaaran ve gautam bhi kehalaae. kshatriya raja shuddhodhan unke pita the. paramparaagat katha ke anusaar siddharth kii mata kaa unke janm ke saat din baad nidhan ho gaya tha. unka paalan poshan unki mausi or shuddodhan kii duusari rani mahaprajavati ne kiya. shishu kaa naam siddharth diya gaya, jiskaa arth he "vah jo siddhi prapti ke liye janma ho". janm samaaroh ke dauraan, sadhu drashtaa asit ne apane pahaad ke nivas se ghoshnaa kii- baccha yaa to ek mahaan raja yaa ek mahaan pavitra path pradarshak banegaa. shuddodhan ne paanchaven din ek namakaran samaaroh yojit kiya or aath brahman vidwaanon ko bhavishya padhane ke liye aamantrit kiya. sabhi ne ek si dohari bhavishyavaanee kii, ki baccha yaa to ek mahaan raja yaa ek mahaan pavitra aadmi banegaa. dakshin madhya nepal main sthit lumbini main us sthal par maharaj ashok ne teesri shatabdi isa purv buddha ke janm kii smriti main ek stambh banwaaya tha. buddha kaa janm diwas vyapak rup se thaerawada deshon main manaaya jaataa he.suddharth kaa man vachapan se hi karunaa or dayaa kaa strot tha. iskaa parichay unke aarambhik jivan kii anek ghatnaon se pataa chalata he. ghuddaud main jab ghode daudte or unke munh se jhaag nikalne lagata to siddharth unhen thakaa jaanakar vahiin roak detaa or jiti hui baaji haar jaataa. khel main bhi siddharth ko khud haar janaa pasand tha kyonki kisi ko haraana or kisi kaa duhkhi hona usase nahin dekha jaataa tha. siddharth ne chachere bhai devdatt dwaara tir se ghayal kiye gaye hans kii sahaayta kii or uske praanon kii raksha kii.
 siddharth ne guru vishwamitra ke paas veda or upanishad ko to padhaa hin, rajkaaj or yuddh-vidya kii bhi shiksha lee. kushti, ghuddaud, tir-kaman, rath haankane main koi uski barabari nahin kar paata.solah varsh kii umr main siddharth kaa coli kanya yashodhara ke saath vivaah hua. pita dwaara rituon ke anuroop banaae gaye vaibhavshaalee or samast bhogon se yukt mahal main ve yashodhara ke saath rahane lage jahaan unke putr rahul kaa janm hua.lekin vivaahake baad unka man vairagyamen chalaa or samyak sukh-shaantike liye unhone aapane parivaar kaa tyaag kar diya.
 raja shuddhodhan ne siddharth ke liye bhoga-vilaas kaa bharpoor prabandh kar diya. teen rituon ke laayak teen sundar mahal banavaa die. vahaan par naach-gaan or manoranjan kii sari saamagree juta di gai. das-daasi uski seva main rakh die gaye. par ye sab chijen siddharth ko sansar main baandhakar nahin rakh sakin. vasant ritu main ek din siddharth bageeche kii saiyr par nikle. unhen sadak par ek boodha aadmi dikhaai diya. uske daant tut gaye the, bal pak gaye the, sharir tedha ho gaya tha. haath main lathi pakade dhire-dhire kaanpata hua vah sadak par chal rahaa tha. duusari baar kumaar jab bageeche kii saiyr ko niklaa, to uski aankhon ke aage ek rogi aa gaya. uski saans teji se chal rahi thi. kandhe deele pad gaye the. baahen suukh gai thim. pet phool gaya tha. cheharaa pilaa pad gaya tha. duusare ke sahare vah badi mushkil se chal paa rahaa tha. teesri baar siddharth ko ek arthi mili. chaar aadmi use uthaakar liye ja rahe the. peeche-peeche bahut se log the. koi ro rahaa tha, koi chaati peet rahaa tha, koi apane bal noch rahaa tha. in drishyon ne siddharth ko bahut vichlit kiya. unhone sochaa ki ‘dhikkaar he javaani ko, jo jivan ko sokh leti he. dhikkaar he swasthya ko, jo sharir ko nasht kar detaa he. dhikkaar he jivan ko, jo itani jaldi apana adhyay puraa kar detaa he. kya budhapa, beemaari or maut sadaa isi tarah hoti rahegi saumy? chauthi baar kumaar bageeche kii saiyr ko niklaa, to use ek sanyasi dikhaai padaa. sansar kii sari bhaawanaaon or kaamanaayon se mukt prasannchitt sanyasi ne siddharth ko aakrisht kiya.
 sundar patni yashodhara, dudhmunhe rahul or kapilwastu jaise rajya kaa moh chhodkar siddharth tapasya ke liye chal pade. vah rajgrih pahunche. vahaan bhiksha maangi. siddharth ghoomte-ghoomte aalaar kalam or uddak ramaputra ke paas pahunche. unase yoga-sadhana sikhi. samadhi lagaana siikhaa. par usase use santosh nahin hua. vah uruvela pahunche or vahaan par tarah-tarah se tapasya karne lage.
 siddharth ne pehle to keval til-chaaval khaakar tapasya shuru kii, baad main koi bhi aahaar lenaa band kar diya. sharir sookhkar kaanta ho gaya. chah saal biit gaye tapasya karte hue. siddharth kii tapasya safal nahin hui.shanti hetu buddha kaa madhyam maarg : ek din kuch striyaan kisi nagar se lautati hui vahaan se nikaleen, jahaan siddharth tapasya kar rahaa the. unka ek geet siddharth ke kaan main padaa- ‘veena ke taron ko dhilaa mat chhod do. dhilaa chhod dene se unka surila swar nahin nikalegaa. par taron ko itnaa kaso bhi mat ki ve tut jaaen.’ baat siddharth ko janch gai. vah maan gayi ki niyamit aahaar-vihaar se hi yoga siddh hota he. ati kisi baat kii acchhee nahin. kisi bhi prapti ke liye madhyam maarg hi thik hota he ore iske liye kathor tapasya kerani padati he.
 baisakhi poornima ke din siddharth vatvriksh ke neeche dhyansth the. sameepvarti gaanv kii ek stri sujatha ko putr hua. usne bete ke liye ek vatvriksh kii manauti maani thi. vah manauti puri karne ke liye sone ke thaal main gaay ke doodh kii kheer bharkar pahaunchi. siddharth vahaan baitha dhyaan kar rahaa tha. use laga ki vrikshadevataa hi maano puja lene ke liye sharir dharkar baithe hai. sujatha ne bade aadar se siddharth ko kheer bhent kii or kaha- ‘jaise meri manokamana puri hui, usee tarah aapaki bhi ho.’usee raat ko dhyaan lagane par siddharth kii sadhana safal hui. use sachcha bodh hua. tabhi se siddharth 'buddha' kehalaae. jis pipal vriksh ke neeche siddharth ko bodh mila vah bodhivruksh kahalaaya or gaya kaa sameepvarti vah sthaan bodhgaya.
 ve 80 varsh kii umr tak apane dharm kaa sanskrit ke bajaay us samay kii sidhi saral lokbhasha paali main prachaar karte rahe. unke sidhe saral dharm kii lokapriyata teji se badhane lagi.chaar saptaah tak bodhivruksh ke neeche rahakar dharm ke swaroop kaa chintan karne ke baad buddha dharm kaa upadesh karne nikal pade. asadha kii poornima ko ve kaashi ke paas mrigadaav pahunche. vahiin par unhone sabase pehla dharmopadesh diya or pehle ke paanch mitron ko apana anuyaayi banaaya or phir unhen dharm prachaar karne ke liye bhej diya.
 pali siddhant ke mahaparinirvana sutt ke anusaar 80 varsh kii aayu main buddha ne ghoshnaa kii ki ve jald hi parinirvana ke liye ravaanaa honge. buddha ne apana aakhri bhojan, jise unhone kunda naamak ek lohaar se ek bhent ke rup main praapt kiya tha, grahan liya jiske kaaran ve gambhir rup se biimaar pad gayi. buddha ne apane shishy anand ko nirdesh diya ki vah kunda ko samajhaae ki usne koi galati nahin kii he. unhone kaha ki yah bhojan atuly he.
 bhagwaan buddha ne logon ko madhyam maarg kaa upadesh kiya. unhone dukh, uske kaaran or nivaaran ke liye ashtangik maarg sujhaayaa. unhone ahimsa par bahut jor diya he. unhone yajna or pashu-bali kii ninda kii. buddha ke upadeshon kaa saar is prakaar he -
 buddha ke dharm prachaar se bhikshuon kii sankhya badhane lagi. bade-bade raja-maharaja bhi unke shishy banane lage. shuddhodhan or rahul ne bhi buddha dharm kii diksha lee. bhikshuon kii sankhya bahut badhane par buddha sangh kii sthapana kii gai. baad main logon ke aagrah par buddha ne striyon ko bhi sangh main le lene ke liye anumati de di, yadhyapi ise unhone utana acha nahin mana. bhagwaan buddha ne ‘bahujan hitay’ lokkalyaan ke liye apane dharm kaa desh-videsh main prachaar karne ke liye bhikshuon ko idhar-udhar bheja. ashok aadi samraaton ne bhi videshon main buddha dharm ke prachaar main apni aham bhoomika nibhaai. mauryaal tak aate-aate bharat se nikalakar buddha dharm china, japan, korea, mongolia, burma, thailand, hind china, srilanka aadi main fail chukaa tha. in deshon main buddha dharm bahusankhyak dharm he.
 buddha ko vishnu kaa avatar mana jaataa he. anek puraanon main unka ullekh he.
