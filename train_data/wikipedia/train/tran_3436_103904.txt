 snaatak shabd ke kai arth hai. 
 snaatak, bhartiya shikshapaddati kaa graduate kaha ja saktaa he. varnashram or shiksha grahan kaa bhartiya vidhaan yah tha ki dwij brahmacharee yagyopavit sanskaar ke baad apni shiksha kii purnataa ke uddeshy se gurukul jaae. vahaan brahmacharya or shiksha samaapt kar chukne par us brahmacharee kaa samaavartan sanskaar hota or vah grihasthashram main pravesh karne ke liye ghar lautataa tha. lautate samay use ek prakaar kaa yaajik snaan karaayaa jaataa tha, jisase use snaatak kii sangya milti thi. shiksha, sanskaar tathaa vinay kii purnataa athwa apurnataa kii drushti se snaatakon ke teen prakaar maane jate the. vedadhyayan maatr ko purna karanevaale kii vidyasnatak sangya hoti thi. vah gyanprapti ke baad ghar waapas chalaa jaataa tha. vratasnatak vah hota, jisane brahmacharyashram ke sabhi vraton kaa to paalan kar liya ho, kintu vedadhyayan kii purnataa na praapt kii ho. vidyavrat snaatak kaa teesraa prakaar hi vishisht tha, jisamen adhyayan or vrathniyamadi kii samaan siddhi praapt kii ja chuki ho. kabhi kabhi snaatak apni shiksha praapt kar ghar nahin lautataa tha, apitu gurukul main hi adhyaapan kaa kaary shuru kar detaa tha. kintu isse uske snaatakatv main koi kami nahin padati thi.
