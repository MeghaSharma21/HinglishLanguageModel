 dashahra hinduon kaa ek pramukh tyohaar he. aswin maas ke shukla paksh kii dashami tithi ko iskaa aayojan hota he. bhagwaan ram ne isi din ravan kaa vadh kiya tha tathaa devi durga ne nau raatri evam das din ke yuddh ke uparant mahisasur par vijay praapt kiya tha. ise asaty par satya kii vijay ke rup main manaaya jaataa he. isiliye is dashami ko 'vijayadashami' ke naam se janaa jaataa he . dashahra varsh kii teen atyant shubh tithiyon main se ek he, anya do hai caitra shukla kii evam karthik shukla kii pratipada. 
 is din log shastr-puja karte hai or nayaa kaary prarambh karte hai . aisa vishwaas he ki is din jo kaary armbh kiya jaataa he usamen vijay milti he. pracheen kaal main raja log is din vijay kii prarthana kar ran-yatra ke liye prasthaan karte the. is din jagah-jagah meley lagate hai. ramlila kaa aayojan hota he. ravan kaa vishaal putala banaakar use jalaayaa jaataa he. dashahra athwa vijaydashami bhagwaan ram kii vijay ke rup main manaaya jaae athwa durga puja ke rup main, donon hi roopon main yah shakti-puja kaa parv he, shastr pujan kii tithi he. harsh or ullas tathaa vijay kaa parv he. bhartiya samskruti veerta kii poojak he, shaury kii upaask he. vyakti or samaaj ke rakt main veerta prakat ho isliye dashahara kaa utsav rakhaa gaya he. dashahra kaa parv das prakaar ke paapon- kaam, krodh, lobh, moh mad, matsar, ahankaar, aalasy, hinsa or chori ke parityag kii sadprerana pradaan karata he.
 dashahara kaa saanskrithik pahalu bhi he. bharat krishi pradhan desh he. jab kisaan apane khet main sunahari fasal ugaakar anaaj rupi sampatti ghar laata he to uske ullas or umang kaa parawar nahin rahata. is prasannataa ke avasar par vah bhagwaan kii krupa ko maanata he or use prakat karne ke liye vah uskaa pujan karata he. samast bharatvarsh main yah parv vibhinn pradeshon main vibhinn prakaar se manaaya jaataa he. maharashtra main is avasar par 'silangan' ke naam se saamaajik mahotsav ke rup main bhi isko manaaya jaataa he. siankal ke samay par sabhi gramvasi sundar-sundar nav vastron se susajjit hokar gaanv kii seemaa paar kar shami vriksh ke patton ke rup main 'swarna' lootakar apane gram main waapas aate hai. phir us swarna kaa paraspar aadan-pradaan kiya jaataa he.
 dashahra athwa vijaydashami ram kii vijay ke rup main manaaya jaae athwa durga puja ke rup main, donon hi roopon main yah shakti puja kaa parv he, shastr pujan kii tithi he. harsh or ullas tathaa vijay kaa parv he. desh ke kone-kone main yah vibhinn roopon se manaaya jaataa he, balki yah utane hi josh or ullas se duusare deshon main bhi manaaya jaataa jahaan pravasi bhartiya rahete hai.
 himachal pradesh main kullu kaa dashahra bahut prasiddh he. anya sthanon kii hi bhanti yahan bhi das din athwa ek saptaah purv is parv kii taiyaari aarambh ho jaati he. striyaan or purush sabhi sundar vastron se sajjit hokar turahi, bigul, dhol, nagaade, baansuri aadi-aadi jiske paas jo vaadya hota he, use lekar baahar nikalate hai. pahari log apane gramin devtaa kaa dhooma dham se juluus nikaal kar pujan karte hai. devataaon kii murtiyon ko bahut hi aakarshak palki main sundar dhang se sajaayaa jaataa he. saath hi ve apane mukhya devtaa raghunatha ji kii bhi puja karte hai. is juluus main prashikshit nartak nati nrity karte hai. is prakaar juluus banaakar nagar ke mukhya bhaagon se hote hue nagar parikrama karte hai or kullu nagar main devtaa raghunathji kii vandana se dashahara ke utsav kaa aarambh karte hai. dashami ke din is utsav kii shobhaa niraali hoti he.
 punjab main dashahra navaratri ke nau din kaa upwas rakhkar manaate hai. is dauraan yahaan aagantukon kaa swaagat paaramparik mithai or uphaaron se kiya jaataa he. yahaan bhi ravan-dahan ke aayojan hote hai, va maidaanon main meley lagate hai.
 bastar main dashahara ke mukhya kaaran ko ram kii ravan par vijay naa maanakar, log ise maa danteshwari kii aradhana ko samarpit ek parv maanate hai. danteshwari mata bastar anchal ke nivaasiyon kii aradhy devi hai, jo durga kaa hi rup hai. yahaan yah parv puure 75 din chalata he. yahaan dashahra shravan maas kii amaavas se asina maas kii shukla trayodashi tak chalata he. pratham din jise kachhin gadi kehete hai, devi se samaroharambh kii anumati lee jaati he. devi ek kaanton kii sej par virajmaan hoti hai, jise kachhin gadi kehete hai. yah kanya ek anusuchit jati kii he, jisase bastar ke rajpariwaar ke vyakti anumati lete hai. yah samaaroh lagbhag 15veen shatabdi se shuru hua tha. iske baad jogi-bithai hoti he, iske baad bheetar raini or baahar raini or ant main muria darbar hota he. iskaa samaapan aswin shukla trayodashi ko ohadi parv se hota he.
 bengal, odisha or assam main yah parv durga puja ke rup main hi manaaya jaataa he. yah bengaaliyon,odia, or assam ke logon kaa sabase mahatvapurn tyohaar he. puure bengal main paanch dinon ke liye manaaya jaataa he.odisha or assam me 4 din tak tyohaar chalata he. yahaan devi durga ko bhavy sushobhit pandalon virajman karte hai. desh ke nami kalakaaron ko bulavaa kar durga kii murti taiyaar karwaai jaati hai. iske saath anya devi dwevataaon kii bhi kai murtiyon banaai jaati hai. tyohaar ke dauraan shahar main chote mote stall bhi mithaiyon se bhare rahete hai. yahaan shashthee ke din durga devi kaa bodhan, aamantran evam praan pratishtha aadi kaa aayojan kiya jaataa he. uske uparaant saptami, ashtami evam navami ke din praatah or siankal durga kii puja main vyateet hote hai. ashtami ke din mahapuja or bali bhi di jati he. dashami ke din vishesh puja kaa aayojan kiya jaataa he. prasad chadhaaya jaataa he or prasad vitaran kiya jaataa he. purush aapas main aalingan karte hai, jise kolakuli kehete hai. striyaan devi ke maathe par sindur chadhaati hai, va devi ko ashrupurit vidaai detii hai. iske saath hi ve aapas main bhi sindur lagaati hai, va sindur se khelte hai. is din yahaan nilkanth pakshi ko dekhnaa bahut hi shubh mana jaataa he. tadnantar devi pratimaaon ko bade-bade trakon main bhar kar visarjan ke liye le jaaya jaataa he. visarjan kii yah yatra bhi badi shobhaneey or darshneey hoti he.
 tamil nadu, andhra pradesh evam karnataka main dashahra nau dinon tak chalata he jisamen teen deviyaan lakshmi, saraswati or durga kii puja karte hai. pehle teen din lakshmi - dhan or samruddhi kii devi kaa pujan hota he. agle teen din saraswati- kala or vidya kii devi kii archana kii jaati he or antim din devi durga-shakti kii devi kii stuti kii jaati he. pujan sthal ko acchhee tarah phulon or dipakon se sajaayaa jaataa he. log ek duusare ko mithaiyaan va kapade dete hai. yahaan dashahra bacchon ke liye shiksha yaa kala sambandhi nayaa kaary seekhney ke liye shubh samay hota he. karnataka main mysore kaa dashahra bhi puure bharat main prasiddh he. mysore main dashahara ke samay puure shahar kii galiyon ko roshni se sajjit kiya jaataa he or haathiyon kaa shringaar kar puure shahar main ek bhavy juluus nikaala jaataa he. is samay prasiddh mysore mahal ko deepamalikaon se dulhan kii tarah sajaayaa jaataa he. iske saath shahar main log tarch lite ke sang nrity or sangeet kii shobhaayatra kaa anand lete hai. in dravid pradeshon main ravan-dahan kaa aayojan nahin kiya jaataa he.
 gujarat main mitti sushobhit rangeen gadaa devi kaa pratik mana jaataa he or isko kunvaari ladkiyaan sir par rakhkar ek lokapriy nrity karti hai jise garba kaha jaataa he. garba nrity is parv kii shaan he. purush evam striyaan do chote rangeen dandon ko sangeet kii lay par aapas main bajaate hue gum gum kar nrity karte hai. is avasar par bhakthi, film tathaa paaramparik lok-sangeet sabhi kaa samaayojan hota he. puja or aarti ke baad dandiya raas kaa aayojan puri raat hota rahata he. navaratri main sone or gahanon kii kharid ko shubh mana jaataa he.
 maharashtra main navaratri ke nau din maa durga ko samarpit rahete hai, jabaki dasven din gyaan kii devi saraswati kii vandana kii jaati he. is din vidhyalay jane vaale bachche apni padhai main aashirwad paane ke liye maa saraswati ke tantric chihnon kii puja karte hai. kisi bhi cheez ko prarambh karne ke liye khaskar vidya aarambh karne ke liye yah din kaaphi shubh mana jaataa he. maharashtra ke log is din vivaah, grih-pravesh evam naye ghar kharidne kaa shubh muhoort samajhate hai.
 kashmir ke alpsankhyak hindu navaratri ke parv ko shraddha se manaate hai. parivaar ke saare vayask sadsy nau dinon tak sirf pani pikar upwas karte hai. atyant puraani parampara ke anusaar nau dinon tak log mata kheer bhavani ke darshan karne ke liye jate hai. yah mandir ek jhil ke bichobich bana hua he. aisa mana jaataa he ki devi ne apane bhakton se kaha hua he ki yadi koi anhoni hone vaali hogi to sarovar kaa pani kaala ho jayega. kaha jaataa he ki indira gandhi kii hatya ke thik ek din pehle or bharat paak yuddh ke pehle yahan kaa pani sachmuch kaala ho gaya tha.
 dashahara kaa utsav shakti or shakti kaa samanvay bataane vaala utsav he. navaratri ke nau din jagadamba kii upasna karke shaktishaalee bana hua manushya vijay prapti ke liye tatpar rahata he. is drushti se dashahara arthath vijay ke liye prasthaan kaa utsav kaa utsav aavashyak bhi he.
 bhartiya samskruti sadaa se hi veerta va shaury kii samarthak rahi he. prayek vyakti or samaaj ke rudhir main veerta kaa pradurbhaav ho kaaran se hi dashahara kaa utsav manaaya jaataa he. yadi kabhi yuddh anivaary hi ho tab shatru ke akraman kii pratiksha naa kar us par hamalaa kar uskaa paraabhav karnaa hi kushal raajnneeti he. bhagwaan ram ke samay se yah din vijay prasthaan kaa pratik nishchit he. bhagwaan ram ne ravan se yuddh hetu isi din prasthaan kiya tha. maratha ratna shivaji ne bhi aurangzeb ke viruddh isi din prasthaan karke hindu dharm kaa rakshan kiya tha. bhartiya itihaas main anek udhaaharan hai jab hindu raja is din vijay-prasthaan karte the.
 is parv ko bhagwati ke 'vijaya' naam par bhi 'vijayadashami' kehete hai. is din bhagwaan ramchandra chaudaa varsh kaa vanvaas bhogakar tathaa ravan kaa vadh kar ayodhya pahunche the. isliye bhi is parv ko 'vijayadashami' kaha jaataa he. aisa mana jaataa he ki asina shukla dashami ko tara udai hone ke samay 'vijay' naamak muhoort hota he. yah kaal sarvakaarya siddhidaayak hota he. isliye bhi ise vijayadashami kehete hai.
 aisa mana gaya he ki shatru par vijay paane ke liye isi samay prasthaan karnaa chahie. is din shravan nakshatra kaa yoga or bhi adhik shubh mana gaya he. yuddh karne kaa prasang na hone par bhi is kaal main raajaaon ko seemaa kaa ulanghan karnaa chahie. duryodhana ne pandavon ko jue main parajeet karke baarah varsh ke vanvaas ke saath terahaven varsh main agyatavaas kii shart di thi. terahaven varsh yadi unka pataa lag jaataa to unhen punah baarah varsh kaa vanvaas bhogana padataa. isi agyatavaas main arjuna ne apana dhanush ek shami vriksh par rakhaa tha tathaa swayan vrihannalaa vesh main raja viraat ke yahan naukari kar lee thi. jab goraksha ke liye viraat ke putr dhridhyumna ne arjuna ko apane saath liya, tab arjuna ne shami vriksh par se apane hathiyaar uthaakar shatruon par vijay praapt kii thi. vijayadashami ke din bhagwaan ramchandraji ke lanka par chadhaai karne ke liye prasthaan karte samay shami vriksh ne bhagwaan kii vijay kaa udghosh kiya tha. vijaykaal main shami pujan isiilie hota he.
   k.  ^ asvinasya site pakshe dashamyan tarakodaye.
   kha.  ^ mam kshemarogyadisiddhyarthan yatraayaan vijaysiddhyarthan.
   ga.  ^ yatra yogeshwarah krishno yatra parthon dhanurdharah.
