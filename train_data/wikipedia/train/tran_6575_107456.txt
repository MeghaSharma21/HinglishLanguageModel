 jiraph yaa kamalpardlis khagoleey gole ke uttari bhaag main sthit ek akar main bada lekin dhundhala-sa taramandal he. isaki paribhaasha san 1612 yaa 1613 main patras plankiyas naamak dach khagolashastri ne kii thi. iskaa angrezi naam do hisson kaa bana he: camel or lepard . latini main camelapard kaa matlab tha "vah oont jisapar tenduen jaise dhabbe hon", yani kii jiraph.
 jiraph taramandal main 36 taaren hai jinhen bair naam die ja chuke hai, jinamein se agast 2011 tak 4 ke ird-gird gair-saureey grah parikrama karte hue paae gaye the. is taramandal main koi bhi tara 4 khagoleey magnitude se adhik chamak nahin rakhata. yaad rahe ki magnitude kii sankhya jitani zyaada hoti he taare kii raushnee utani hi kam hoti he. iskaa sab se roshan tara betaa kamalpardlis he, jo 4.03 kii chamak rakhata he or vastav main ek doharaa tara he. san 2011 main isi taramandal ke kshetra main ek mahanova mila tha. isamen prithvi se 1.1 karod prakaash-varsh dur sthit anjisi 2403 naamak ek sarpil akashganga bhi sthit he.
 1977 main america antariksh anusandhan sanstha nasa dwaara choda gaya wayager pratham yaan isi taramandal kii disha main bad rahaa he. vartmaan se lagbhag 40,000 saalon baad yah jiraph taramandal ke gleez 445 taare se lagbhag 1.6 prakaash varsh kii duuri se guzaregaa. is kaal main yah tara swayan bhi hamaari ore tej gati se aa rahaa he or jab wayager pratham is ke paas se nikalegaa us samay yah tara hamaare suraj se lagbhag 3.45 prakaash varshon kii duuri par hoga. itane paas hone ke baavjood bhi is taare kii chamak prithvi kii sataha se bina doorabeen ke dekhe jane ke liye paryaapt nahin hogi. tab tak yaan kii batriyaan bhi mrit ho chuki hongi or is se koi bhi sanket yaa chitra prithvi par nahin pahunchega.
