 guru hanuman bharat ke prakhyat kushti prashikshak to the hi, swayan bahut achche pahalwaan bhi the. unhone sampoorn vishwa main bhartiya kushti ko mahatvapurn sthaan dilaayaa. kushti ke kshetra main vishesh uplabdhiyon ke liye unhen 1983 main padmashri puraskaar. tathaa 1987 main dronacharya puraskaar se sammanit kiya gaya. 
 guru hanuman kaa janm rajasthan ke jhunjhunu jile kii chidawa tehsil main 15 march 1901 ko hua tha. unka asli naam vijay paal tha. bachapan main kamjor swasthya ke kaaran hamaumr ladke unhen aksar tang karte the. isaliye unhone sehat banane kii ore bachapan main hi dhyaan dena shuru kar diya or akhaade main jane lage. kushti ke prati agaadh prem ke chalate unhone 20 saal kii umr main ghar tyaag diya or rajasthan se dilli aa gayi. bhartiya mallayuddh ke adarsh devtaa hanuman ji se prarit hokar vijay paal ne apana naam badal kar hanuman rakhaa or aaajeevan brahmacharee rahane kaa pran kar liya. unke swayan ke kathan ke anusaar unki shaadi to kushti se hi hui thi. is baat main koi atishyokti bhi nahin thi kyonki jitne bhi pahalwaan unke sanidhya main aage nikle unamem shaayad hi kisi ko utana sammaan mila ho, jitna guru hanuman ko mila.
 kushti ke prati unki lagan ko dekhakar bharat ke mashhoor udyogpati krishnakumar birla ne unhen dilli main akhaade ke liye jameen daan main de di. 1940 main ve swatantrata sangram main bhi shaamil hue. 1947 main bharat vibhaajan ke samay pakistan se bhagaaye gayi hindu sharnaarthiyon kii unhone seva or sahaayta kii. 1947 ke baad guru hanuman akhaada dilli main pahalawaanon kaa mandir ho gaya. 1983 main unako padmashri se sammanit kiya gaya. is prakaar1920 main dilli kii "birla vyaayaamashaala" kaa vistaar guru hanuman akhaade ke rup main hua. unhone media waalon se kushti kawarej ke liye bhi prarthana kii. guru hanuman ek guru hi nahin balki apane shishyon ke liye pita tulya the. kushti kaa jitna sookshm gyaan unhen tha shaayad hi kisi or ko ho..
 guru hanuman ne jab yah dekha ki praaia: sabhi pahalawaanon ko budhaape main aarthik tangi hoti hi he to unhone sarkaar se pahalawaanon ko rojgaar dene ke liye sifarish bhi kii. jiske parinamswarup aaj anekon rashtriya pratiyogita jeetne vaale pahalawaanon ko bhartiya railway main bhartee kar liya jaataa he. is tarah unhone hameshaa hi apane shishyon kii sahaayta apane bacchon ke samaan kii. unka rahan sahan bilkul gaanv waalon kii tarah tha. unhone sampoorn jivan main dhoti kurte ke atirikt kuch or pahana hi nahin. bhartiya style kii kushti ke ve maahir the. unhone bhartiya style or intaraashtriya style donon prakaar kii kushti-shaileyon kaa aapas main yoga karakar anekon asian champion bharatvarsh ko diye. pahalawaanon ko kushti ke gur sikhaane ke liye unki lathi kushti ke akhaade main kaaphi mashhoor thi. isi lathi ke chalate satpal, kartaar singh, 1972 ke olympian premnath, saf vijeta virender thakran, subhash pahalwaan, hansaram pahalwaan jaise anginat pahalwaan kushti kii misaal bane.
 ye unki lathi kaa hi kamaal tha jo akhaade ke pahalawaanon ko 3 baje hi kasarat karne ke liye jagaa detii thi. unke akhaade main rahakar khiladi keval pahalwani hi nahin balki brahmacharya, aatmanirbharta or shaakaahaar kii takat bhi sikhte the. apane ghar aane waalo ko bhi ve chaay ke sthaan par baadaam kii lassi pilaate the.
 unke shishy mahabali satpal chhatrasaal stadium main pahalawaanon ko atyaadhunik tareeke se mat par prashikshan dete hai. isi kaa parinaam he ki unke shishy pahalawaanon main susheel kumaar, yogeshwar dutt evam narsingh yadav jaise pahalwaan rashtriya or anterrashtriya str par desh kaa naam roshan kar chuke hai. guru ke rup main unka yogadan ek adbhut yaadgaar he. kushti ke prati apane prem ke chalate ve pratidin praat:kaal 3 baje uth jate the. kushti main unke sarvangin yogadan ke liye bharat sarkaar ne unhen san 1987 main "dronacharya award" se sammanit kiya. unke teen chelon- sudesh kumaar, prem nath va veda prakaash ne 1972 ke kaamanwealth khelon main swarna padak jeeta tha. satpal pahalwaan or kartaar singh ne 1982 or 1986 ke asian khelon main swarna padak jeeta. yahi nahin, unke 8 chelon ne bharat kaa sarvocch khel sammaan arjuna puraskaar bhi jeeta. 
 guru hanuman kunvaare the, aaajeevan shaakaahaari rahe or unhone brahmacharya vrath kaa mrityu paryant paalan kiya. 98 varsh kii aayu main 24 may 1999 ko ek car durghatana main haridwar jate hue meerut ke paas unki aakasmik mrityu hui. is prakaar ve apane jivan kaa shatak puraa nahin kar sake.
 unki adamkad pratimaa nai dilli ke kalyaan vihaar stadium main sthapit kii gayi jiskaa anavrann dilli ke purv mukhya mantri madanlaal khurana ne 9 agast 2003 ko kiya tha.
