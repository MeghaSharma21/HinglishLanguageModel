 chintapoorni dham himachal pradesh me sthit he. yah sthaan hinduon ke pramukh dharmik sthalo main se ek he. yah 51 shakti pitho me se ek he. yahaan par mata sati ke charan gir the. is sthaan par prakruti kaa sundar najaara dekhne ko mil jaataa he. yatra maarg main kaaphi saare manamohak drishy yatrio kaa man moh lete hai or unpar ek amit chhap chhod dete hai. yahaan par aakar mata ke bhakton ko aadhyatmik aannad kii prapti hoti he.
 
 durga saptshati or devi mahatyamay ke anusaar devataaon or asuron ke bich main sau varshon tak yuddh chalaa tha jisamen asuro kii vijay hui. asuro kaa raja mahisasur swarg kaa raja ban gaya or devtaa saamaanya manushyon ki bhaanti dharti par vichran karne lage. devataaon ke upar asuron dwaara kaaphi atyaachaar kiya gaya. devataaon ne is vishay par aapas main vichaar kiya or is ksht ke nivaaran ke liye vah bhagwaan vishnu ke paas gayi. bhagwaan vishnu ne unhen devi kii aradhana karne ko kaha. tab devataaon ne unase poocha ki wo koun devi hai jo hamaare kashto kaa nivaaran karengi. isi yojana ke falswaroop tridevo brahma, vishnu or mahesh teenon ke andar se ek divya prakaash prakat hua jo dekhte hi dekhte ek stri ke rup main parivartit ho gaya. is devi ko sabhi devi-devataaon ne kuch-na-kuch bhet swaroop pradaan kiya. bhagwaan shankar ne singh, bhagwaan vishnu ne camel, indra ne ghanta, samudra ne kabhi na maili hone vaali maala pradaan kii. iske baad sabhi devataaon ne devi kii aradhana kii taaki devi prasann ho or unke kashto kaa nivaaran ho sake. or hua bhi aisa hi. devi ne prasann hokar devataaon ko vardaan de diya or kaha main tumhaari raksha avashya karuungi. isi ke falswaroop devi ne mahisasur ke saath yuddh prarambh kar diya. jisamen devi kii vijay hui or tabhi se devi kaa naam mahisasur mardani pad gaya.
 chintapoorni mandir shakti peeth mandiron me se ek he. puure bharatvarsh me kul 51 shaktipeeth he. jin sabhi kii utpatti katha ek hi he. yah sabhi mandir shiv or shakti se jude huai he. dharmik granthon ke anusaar in sabhi sthalo par devi ke ang gir the. shiv ke sasur raja daksh ne yajna kaa aayojan kiya jisame unhone shiv or sati ko aamantrit nahin kiya kyonki vah shiv ko apane baraabar kaa nahin samajhate the. yah baat sati ko kaaphi buree lagi. vah bina bulaae yajna main pahunch gayin. jahaan shiv kaa kaaphi apmaan kiya gaya. ise sati sahan na kar saki or vah havan kund main kud gayi. jab bhagwaan shankar ko yah baat pataa chali to vah aaye or sati ke sharir ko havan kund se nikaal kar tandav karne lage. jis kaaran saare brahmand main haahaakaar much gaya. puure brahmand ko is sankat se bachaane ke liye bhagwaan vishnu ne sati ke sharir ke apane sudarshan chakra se 51 bhaago main baant diya. jo ang jahaan par gira vah shakti peeth ban gaya. manyata he ki chintapoorni me mata sati ke charan gire the. inhen chhinmashtika devi bhi kaha jaataa he. chintapoorni devi mandir ke chaaro or bhagwaan shankar ke mandir he.
 
 chintapoorni mandir main sharadiya or grishmaritu navaratri kaaphi dhoomdhaam se manaaye jate hai. navaratri main yahaan par vishaal meley kaa aayojan kiya jaataa he. navaratri kii prayek raatri ko yahaan par jaagran kaa aayojan kiya jaataa he. navaratri ke dino me yahaan par aane vane shraddhaluon ki sankhya main kaaphi vruddhi ho jaati he.
 chintapoorni gaanv jila oona himachal pradesh rajya main sthit he. chintapoorni mandir sola sighi shrenee kii pahari par sthit he. bharwai gaanv jo hoshiyarpur-dharmshila road par sthit he waha se chintapoorni 3 kimi kii duuri par he. yah road rajya maarg se judaa hua he. paryatak apane nijee vahno se chintapoorni bas stand tak ja sakate hai. bas stand chintapoorni mandir se 1.5 kimi kii duuri par sthit he. chadhai kaa aadha rasta sidhaa he or uske baad kaa rasta seedheedaar he.
 garmi ke samay main mandir ke khulne kaa samay subah 4 baje se raat 11 baje tak he or sardiyon main subah 5 baje se raatri 10 baje tak kaa he. dopaher 12 baje se 12.30 tak bhoga lagaaya jaataa he or 7.30 se 8.30 tak sany aarti hoti he. darshan ke liye aane vaale shraddhalu mata ke liye bhoga ke rup main suji kaa halava, laddu barfi, kheer, batasa, nariyal aadi laate hai. kuch shraddhalu apni mannath puri ho jane par dhvaj or laal chunari mata ko bhet swaroop pradaan karte hai. chadhai ke raste main kaaphi sari duukaane he jahaan se hi shraddhalu mata ko chadhaane kaa samaan kharidte hai. darshano se pehle prayek paryatak ko haath saaf karne padate hai or unhen apane sar par roomaal yaa kapadaa dhaknaa padataa he. mandir ke mukhya dwaar par pravesh karte hi sidhe haath par aapako ek pathar dikhaai degaa. yah pathar maaidas kaa he. yahi vah sthaan he jahaan par mata ne bhakt maaidas ko darshan diye the. bhawan ke madhya main mata kii gol aakaar kii pindi he. jiske darshan bhakt kataribaddh hokar karte hai. shraddhalu mandir kii parikrama karte hai. mata ke bhakt mandir ke andar nirantar bhajan kirthan karte rahete hai. in bhajno ko sunakar mandir main aane vaale bhakton ko divya aannad kii prapti hoti he or kuch palo ke liye vah sab kuch bhul kar apane ko devi ko samarpit kar dete hai. mandir ke saath hi main vat kaa vriksh he jahaan par shraddhalu kachi moli apni manokamana kii purti ke liye baandhte hai. aage pashchim kii or badhane par bad kaa vriksh he jiske andar bhairon or ganesh ke darshan hote hai. mandir kaa mukhya dwaar par sone kii parat chadhi hui he. is mukhya dwaar kaa prayog navaratri ke samay main kiya jaataa he. yadi mausam saaf ho to aap yahaan se dhauladar parvat shrenee ko dekh sakate hai. mandir kii sidhiyon se utarate vakt uttar disha main pani kaa talab he. pandit maaidas kii samadhi bhi talab ke pashchim disha kii ore he. pandit maaidas dwaara hi mata ke is paavan dham kii khoj kii gai thi.
 
 farvari ke madhya se april ke madhya tak mausam suhana rahata he. april ke madhya se garmiyaan shuru ho jaati he. garmiyon ke samay main din kaa mausam kaaphi garm ho jaataa he. raatri ke samay kaa mausam halkaa thanda hota he. june se sitambar tak yahaan par barish hoti he. oktober se november ke samay main din to garm rahata he jabaki subah or raat thandi hoti he. disambar se janvari ke maah main yahaan par kaaphi thand hoti he or yahaan kaa taapmaana minas 5 degree tak pahunch jaataa he. chintapoorni jane kaa upyukt samay farvari se april tak kaa he. in dino yahaan kaa mausam suhana hota he.
 
 vishesh parv jaise navaratri, sawan maas, sakranti, poornima, ashtami main yahaan par kaaphi sankhya main shraddhalu aate hai. is kaaran is samay main yatriyon ko thodi bahut samasya kaa saamana karnaa padataa he. par iske alaava yahaan par rahane ke liye kaaphi sankhya main hotel or dharmashalae he joki yatrio kii prayek samasya kaa samaadhaan karte hai. chintapoorni mandir se 3 kimi kii duuri par himachal tourism vibhaag kaa yatri nivas he jiske andar sabhi suvidhaae uplabdh he.
 
 nikatatam mahanagar chandigarh he jo ki rajyo se sadak maarg, rail maarg va vaayu maarg se judaa hua he. chandigarh tak pahunne ke baad sadak maarg dwaara chintapoorni tak asaani se pahunchaa ja saktaa he.
 vaayu maarg: chintapoorni tak jane ke liye nikatatam hawaii adde chandigarh or amritsar hai. yahan se sadak maarg se chintapoorni tak aasaani ja sakate hai.
 rail maarg: nikatatam railway stesan himachal kaa oona he. tatpashchaat chandigarh sabhi rajyo se rail maarg se judaa hua he. dilli, mumbai, kalakatta aadi sabhi shahro se yah rail maarg se judaa hua he. dilli se chandigarh tak ke liye kaaphi sari train suvidha uplabdh he. dilli se oona ke liye bhi ek sidhi jan shatabdi train chalati he.
 sadak maarg: chintapoorni tak jane ke kaaphi saare maarg hai. yadi aap dilli se chintapoorni aate hai. to aapako dilli se chandigarh, ropar, nangal, oona, mubarakapur, bharwani hote hue chintapoorni aana hoga. aap sadak maarg tay karke 5 ghante me chandigarh se chintapoorni pahunch sakate hai. himachal pradesh transport vibhaag dwaara bhi yahaan tak ke liye bas suvidha muhaiyaa karai gai he. jalandhar se bhi yahan tak ke liye ek sidhaa rasta he.
