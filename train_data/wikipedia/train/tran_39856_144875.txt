 untisvin putali maanavati ne is prakaar katha sunai- raja vikramaditya vesh badalakar raat main ghumaa karte the. aise hi ek din ghoomte-ghoomte nadi ke kinare pahunch gaye. chandani raat main nadi kaa jal chamakta hua bada hi pyaara drishy prastut kar rahaa tha. vikram chupchaap nadi tat par khadey the tabhi unke kaanon main "bachaao-bachaao" kii tej aawaaj padi. ve aawaaj kii disha main daude to unhen nadi kii vegavati dhara se jujhate hue do aadmi dikhaai pade. gaur se dekha to unhen pataa chalaa ki ek yuvak or ek yuvati tairkar kinare aane kii cheshtaa main hai, magar nadi kii dharaayen unhen bahaakar le jaati hai. vikram ne badi furti se nadi main chalaang laga di or donon ko pakadakar kinare le aae. yuvati ke ang-ang se yauvan chhalak rahaa tha. vah atyant rupasi thi. uskaa rup dekhakar apsaraayen bhi lajjit ho jaatin. koi tapasvi bhi use paas paakar apni tapasya chhod detaa or grihasth banakar uske saath jivan guzaarane kii kaamana karata.
 donon kritagya hokar apane praan bachaane vaale ko dekh rahe the. yuvak ne bataaya ki ve apane parivaar ke saath nauka se kahi ja rahe the. nadi ke bich main ve bhavar ko nahin dekh sake or unki nauka bhavar main ja fasi. bhavar se nikalne kii un logon ne lakh koshish kii, par safal nahin ho sake. unke parivaar ke saare sadsy us bhavar main samaa gaye, lekin ve donon kisi tarah yahan tak tairkar aane main kaamyaab ho gaye. 
 raja ne unka parichay poocha to yuvak ne bataaya ki donon bhai-bahan he or saarang desh ke rahane vaale hai. vikram ne kaha ki unhen sakushal apane desh bhej diya jayega. uske baad unhone unhen apane saath chalane ko kaha or apane mahal kii ore chal pade. rajmahal ke najadik jab ve pahunche to vikram ko prahariyon ne pahachaanakar pranaam kiya. yuvak-yuvati ko tab jaakar maaloom hua ki unhen apane praanon kii parvaah kiye bina bachaane vaala aadmi swayan maharajaadhiraj the. ab to ve or kritagyatabhari nazaron se maharaj ko dekhne lage.
 mahal pahunchakar unhone naukar-chaakaron ko bulaayaa tathaa sari suvidhaon ke saath unke thaharne kaa intjaam karne kaa nirdesh diya. ab to donon kaa man maharaj ke prati or adhik adarbhav se bhar gaya.
 vah yuvak apni bahan ke vivaah ke liye kaaphi chintit rahata tha. uski bahan rajkumariyon se bhi sundar thi, isliye vah chahta tha ki kisi raja se uski shaadi ho. magar uski aarthik haalat acchhee nahin thi or vah apane iraade main kaamyaab nahin ho paa rahaa tha. jab sanyog se raja vikramaditya so uski bhent ho gai to usne sochaa ki kyon na vikram ko uski bahan se shaadi kaa prastaav diya jaae. yah vichaar aate hi usne apni bahan ko thik se taiyaar hone ko kahi tathaa use saath lekar rajmahal unase milane chal padaa. uski bahan jab sajkar nikali to uskaa rup dekhne laayak tha. uske rup par devtaa bhi mohit ho jate manushya kii to koi baat hi nahin.
 jab vah rajmahal aayaa to vikram ne usase uskaa haal-chaal poocha tathaa kaha ki uske jane kaa samuchit prabandh kar diya gaya he. usne raja kii kritagyata jaahir karte hue kaha ki unhone jo upkaar us par kiye use aaajeevan vah nahin bhuulegaa. uske baad usne vikram se ek chota-sa uphaar sweekaar karne ko kaha. raja ne muskuraakar apni anumati de di.
 raja ko prasann dekhakar usne sochaa ki ve uski bahan par mohit ho gaye hai. uskaa hausala bad gaya. usne kaha ki vah apni bahan unako uphaar dena chahta he. vikram ne kaha ki uskaa uphaar unhen sweekaar he. ab usko puraa vishwaas ho gaya ki vikram uski bahan ko rani bana lenge. tabhi raja ne kaha ki aaj se tumhaari bahan raja vikramaditya kii bahan ke rup main jaani jaaegi tathaa uskaa vivaah vah koi yogya var dhundkar puure dhooma-dham se karenge. 
 vah vikram kaa munh takata rah gaya. use sapane main bhi nahin bhaan tha ki uski bahan kii sundarata ko andekha kar vikram use bahan ke rup main sweekaar karenge. kya koi aishwaryashaalee raja vishay-vaasana se itnaa upar rah saktaa he.
 chodi der baad usne sanyat hokar kaha ki udaygiri kaa rajkumaar udayan uski bahan kii sundarata par mohit he tathaa usase vivaah kii ichha bhi vyakt kar chukaa he. raja ne ek pandit ko bulaayaa tathaa bahut sara dhan bhent ke rup main dekar udaygiri rajya vivaah kaa prastaav lekar bheja. pandit usee shaam laut gaya or uske chehre par hawaiyaan ud rahi thim. poochne par usne bataaya ki raah main kuch daakuon ne gherkar sab kuch lut liya. sunakar raja stabdh rah gaye. unhen aashcharya hua ki itani acchhee shashan-vyavastha ke baavjood bhi daaku lutere kaise sakriy ho gaye. is baar unhone pandit ko kuch ashwaraiyon ke saath dhan lekar bheja.
 usee raat vikram vesh badalakar un daakuon kaa pataa lagane nikal pade. ve us nirjan sthaan par pahunche jahaan pandit ko lut liya gaya tha. ek taraf unhen chaar aadmi baithe dikh pade. raja samaj gaye ki ve lutere hai. vikram ko koi guptchar samajha. raja ne unase bhaybheet nahin hone ko kaha or apane aapako bhi unki tarah ek chor hi bataaya. is par unhone kaha ki ve chor nahin balki ijjatdar log hai or kisi khaas masale par vichaar-vimarsh ke liye ekant kii khoj main yahan pahunche hai. raja ne unase bahaanaa na banane ke liye kaha or unhen apane dal main shaamil kar lene ko kaha. tab choron ne khulaasa kiya ki un chaaron main chaar alag-alag khubiyaan hai. ek chori kaa shubh muhoort nikaalata tha, doosraa parinde-jaanwaron kii zabaan samajhataa tha, teesraa adrishy hone kii kala jaanata tha tathaa chauthaa bhayanak se bhayanak yatnaa paakar bhi uf tak nahin karata tha. vikram ne unka vishwaas jeetne ke liye kaha- "main kahin bhi chipaaya dhan dekh saktaa hoon." jab unhone yah visheshta suni to vikram ko apni toli main shaamil kar liya.
 uske baad unhone apane hi mahal ke ek hisse main chori karne kii yojana banaai. us jagah par shahi khazaane kaa kuch maal chipa tha. ve choron ko vahaan lekar aae to chaaron chor bade hi khush hue. unhone khushi-khushi sara maal jholii main daalaa or baahar nikalne lage. chaukas prahariyon ne unhen pakad liya.
 subah main jab raja ke darbar main bandi banaakar unhen pesh kiya gaya to ve dar se pattey kii tarah kaanpane lage. unhone apane paanchave saathi ko singhaasana par arudh dekha. ve gumsum khadey rajdand kii pratiksha karne lage. magar vikram ne unhen koi dand nahin diya. unhen abhaydaan dekar unhone unase aparaadh na karne kaa vachan liya or apni khoobiyon kaa istemaal logon kii bhalaai ke liye karne kaa aadesh diya. chaaron ne man hi man apane raja kii mahanata sweekaar kar lee or bhale aadamiyon kii tarah jivan yaapan kaa faisla kar liya. raja ne unhen sena main behaal kar liya.
 udayan ne bhi raja vikram kii muhaboli bahan se shaadi kaa prastaav prasann hokar sweekaar kar liya. shubh muhoort main vikram ne usee dhooma-dham se uski shaadi udayan ke saath kar di jis tarah kisi rajkumaari kii hoti he.
 ratnamanjari  • chitralekha  • chandrakala  • kaamkandala  • leelavati  • ravibhama  • kaumudi  • pushpavati  • madhumalati  • prabhavati  • trilochana  • padmavati  • kirtimati  • sunayana  • sundaravati  • satyavati • vidyavati  • taravati  • ruparekha  • gyaanavati  • chandrajyoti  • anurodhwati  • dharmavati  • karunavati  • trinetri  • mriganayani  • malayavati  • vaidehi  • maanavati  • jayalakshmi  • kaushalya  • rani rupavati  • dekhen: singhaasana battisi • raja bhoj • 
