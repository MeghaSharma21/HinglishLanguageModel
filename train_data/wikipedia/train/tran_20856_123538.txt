 kafan premchand dwaara rachit kathasangrah he. isamen premchand kii antim kahani kafan ke saath anya 13 kahaniyaan sankalit hai. pustak main shaamil prayek kahani maanav man ke anekadrushyon, chetana ke anek chhoron, saamaajik kuritiyon tathaa aarthik utpeedan ke vividh ayaamon ko sampoorn kalaatmakataa ke saath anaavruth karti he. kafan kahani premchand kii anya kahaniyon se ekadam bhinn he. unke kahani-sansar se iskaa sansar sarvatha nisanssang he, isliye unki kahaniyon se parichit logon ke liye yah anbujh paheli ho jaati he, premchand ke sambandh main bani hui purvavarti dharna ke aahe prashrachihn laga detii he. yah mulyon ke khandar hi kahani he. aadhuniktaa ke saare mudde isamen mil jate hai. yah to aadhuniktaa bodh kii pehali kahani he. yahi kaaran he kuch vidwaan ise pragativaadee kehete hai to doindranath madan kaa kahana he-kahani jis satya ko ujagar karti he vah jivan ke tathy se mail nahin khaataa. kafan premchand kii jindagi ke us bindu se judi hui kahani he jiske aage koi bindu nahin hota. dobchchan singh ke matanusaar- yah unke jivan kaa hi kafan nahin siddh hui balki unke sanchit aadarshon, mulyon, aasthaaon or vishwaason kaa bhi kafan siddh hui. jab ki doparamanand shrivastav kaa kahana he ki... kafan hindi kii sarvapratham nayi kahani he, vah purnatah aadhunik he kyonki usamen na to premchand kaa janaa-pahachaanaa aadarshonmukh yatharthwaad he, na kathanak sambandhi purvavarti dharna he, na gadhe-gadhaaye instrumental jaise paatr hai, na koi parinti, na charamasima, na chhichhli bhavukta or atiranjana or na koi sidhaa sampreshya vastu. vah lekhak ke badale hue drushtikon or kahani kii badali hui sanrachana kaa thos udhaaharan he.
 iskaa prarambh is prakaar hota he- jhonpade ke dwaar par baap or betaa donon ek buje hue alaav ke saamne chupchaap baithe hue hai or andar bete kii jawan bivi budhiya prasav vednaa pachhad kha rahi thi. rah-rahakar uske munh se aisi dil hilaa dene vaali awaz nikalati thi ki donon kalejaa tham lete the. jaadon kii raat thi, prakruti sannaate main dubi hui, sara gaanv andhkaar main lay ho gaya tha. jab nisang bhav se kahata he ki vah bachegi nahin to madhav chidhkar uttar detaa he ki maranaa he to jaldi hi kyon nahin mar jaati-dekhakar bhi vah kya kar legaa. lagata he jaise kahani ke prarambh main hi bade sankethik dhang se premchand ishaara kar rahe hai or bhav kaa andhkaar main lay ho janaa maano poonjeewaadi vyavastha kaa hi pragadh hota hua andhera he jo saare maanviya mulyon, sadbhaav or atmiyata ko rondtha hua nirmam bhav se badhata ja rahaa he. is aurat ne ghar ko ek vyavastha di thi, pisai karke yaa ghaas chhilakar vah in donon bagaiyraton kaa dojakh bharti rahi he. or aaj ye donon intjaar main he ki vah mar jaye, to aaraam se soye. akashavriti par jinda rahane vaale baap-bete ke liye bhune hue aaluon kii keemat us marati hui aurat se zyada he. unamem koi bhi is dar se use dekhne nahin janaa chahta ki uske jane par doosraa aadmi saare aalu kha jaayegaa. halak or taalu jal jane kii chintaa kiye bina jis teji se ve garm aalu kha rahe hai usase unki maarak garibi kaa anumaan sahaj hi ho jaataa he. yah visangati kahani kii sampurna sanrachana ke saath vidambnaatmak dhang se judi hui he. ghisu ko bees saal pehle hui thakur kii baraat yaad aati he-chatnee, rhita, teen tarah ke sookhe saag, ek rasedaar tarkari, dahi, chatnee, mithai. ab kya bataaun ki us bhoj main kya swaad mila....logon ne aisa khaaya, kisi se pani na piya gaya.... yah varnan apane byore main kaaphi aakarshak hi nahin balki bhojan ke prati pathakeey samvednaa ko dhardaar bana detaa he. iske baad premchand likhte hai- or budhiya abhi karaah rahi thi. is prakaar thakur kii baraat kaa varnan amanviyata ko thos banane main puri sahaayta karata he.
 kafan ek aisi saamaajik vyavastha kii kahani he jo shram ke prati aadmi main hatotsaah paidaa karti he kyonki us shram kii koi sarthakata use nahin dikhaayi detii he. kyonki jis samaaj main raat-din mehnat karne waalon kii haalat unki haalat se bahut-kuch acchhee nahin thi or kisaanon ke mukaable main ve log, jo kisaanon kii durbalataaon se laabh uthaanaa jaanate the, kahin zyada sampann the, vahaan is tarah kii manovriti kaa paidaa ho janaa koi achraj kii baat na thi.... phir bhi use taksin to thi hi ki agar vah fatehaal he to kam se kam use kisaanon kii-si ji-tod mehnat to nahin kerani padati. uski saralata or nirihata se duusare log beza phayda to nahin uthaate. bees saal tak yah vyavastha aadmi ko bhar pet bhojan ke bina rakhti he isliye aavashyak nahin ki apane parivaar ke hi ek sadsy ke marane-jeene se zyada chintaa unhen apane pet bharne kii hoti he. aurat ke mar jane par kafan kaa chanda haath main aane par unki niyat badalane lagati he, halke se kafan kii baat par donon ekamat ho jate hai ki laash uthte-uthte raat ho jaayegi. raat ko kafan koun dekhtaa he? kafan laash ke saath jal hi to jaataa he. or phir us halke kafan ko liye bina hi ye log us kafan ke chande ke paise ko sharaab, pudiyon, chatnee, achaar or kalegiyon par kharch kar dete hai. apane bhojan kii tripti se hi donon budhiya kii sadgati kii kalpana kar lete hai-hamaari aatma prasann ho rahi he to kya use sukh nahin milegaa. jarur se jarur milegaa. bhagwaan tum antaryami ho. use baikuntha le janaa. apni aatma kii prasannataa pehle jaruri he, sansar or bhagwaan kii prasannataa kii koi jarurat he bhi to baad main.
 apni umr ke anuroop ghisu zyada samajhadaar he. use maaloom he ki log kafan kii vyavastha karenge-bhale hi is baar rupaya unke haath main na aave.nashe kii haalat main madhav jab patni ke athaah dukh bhogane kii sochakar rone lagata he to ghisu use chup karaata he-hamaare paramparaagat gyaan ke sahare ki mar kar vah mukt ho gayi he. or is janjaal se chhot gayi he. nashe main naachte-gaate, uchhalte-kudate, sabhi ore se bekhbar or madamast, ve vahiin gir kar dher ho jate hai.
 
