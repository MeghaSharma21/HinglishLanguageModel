 koi bhi upkaran jiskaa prayog apane shatru ko chot pahunchaane, vash main karne yaa hatya karne ke liye kiya jaataa he, shastr yaa aayudh kehalaata he. shastr kaa prayog akraman karne, bachaav karne athwa daraane-dhamkaane ke liye kiya ja saktaa he. shastr ek taraf lathi jitna saral ho saktaa he to duusari taraf belistic prakshepastra jitna jatil bhi.
 aayudh un yantron ko kehete hai jinka prayog yuddh main hota he. is prakaar tir, talwaar se lekar badi-badi topon tak sabhi yantra aayudh hai. aayudh ke vikaas kaa itihaas utana hi purana he jitna maanav jati ke vikaas kaa. maanav jivan adikaal se sangharmpurn rahaa he. jeevanaraksha ke liye use bhayanak or shaktishaalee jeevajantuon se ladanaa padaa hoga. manushya ke paas na to un jeevajantuon ke baraabar bal tha, na utana motaa or kathor charm or na teevr tathaa ghaatak daant tathaa nakh hi the. apane anubhavon tathaa buddhi se manushya ne pratham shastron kaa avishkaar kiya hoga. ende yaa lathi kaa vikaas barchaa, gada, talwaar, ballab or aadhunik sangeen main hua. isi prakaar phenkakar maaranevaale saadhaaran pathar kaa vikaas bhaalaa, dhanush-baan yaa dhanurvidya, gulel, gola, goli tathaa aadhunik parmaanu bam main hua.
 ayudhon ke vikaas or badhati shakti ke saath-saath pratiraksha ke upkarnon kii aavashyaktaa hui or unka avishkaar hua. sambhavat: charm ko lakdi ke dandon main phasaakar dhaal banane kii kala bahut puraani hogi. kalantar main kavach or aadhunik yug main aakar kavachayaan kaa avishkaar hua. yah dekha gaya he ki manushya ne jab-jab sanhaar ke sadhano kaa nirmaan kiya, uske saath-saath pratiraksha ke sadhano kaa bhi vikaas hua.
 ayudhon kaa vargeekaran saadhaarant: unke prayog, vidhi ore visheshtaon ke aadhaar par kiya jaataa he. inke anusaar pashanyug se barood ke avishkaar tak ke ayudhon kaa vargeekaran is prakaar he :
 shastr ve hathiyaar he jo phenke nahin jate. inke upvargeekaran ke antargat nimnlikhit shastr hai : 
  kaatanevaale shastr; jaise talwaar, parashu aadi; 
  bhonkanevaale shastr, jaise barchaa, trishul aadi; 
  kund shastr, jaise gada.
 astr ve hathiyaar hai jo phenke jate hai. inke antargat ye astr hai : 
 puratatvvettaon ke matanusaar samay ke saath-saath manushya kaa gyaan badha or vah soch samajhakar icchaanusaar pathar or lakdi ke shastr banane laga. phir inhen shastron ko ghiskar sapaat, sudaul, teevr or chamkila bananaa aarambh kiya. is kaal ke mukhya shastr pathar ke kulhaade, gadaayen or chure the. sahasron varsh baad usne dhanush or bhaale kaa bhi nirmaan kiya.
 lagbhag 4,000 varsh i.pus. tak manushya dhaatu kaa pataa paa chukaa tha. taanbe or raange ko milakar usne kaansa bananaa janaa ore tab dhire-dhire pathar ke shastron kaa sthaan kaanse ke shastron ne le liya. is kaal ke shastron main visheshat: dhanushbaan, barchhi, churi, bhaalaa, kulhada or gada ke tathaa rakshaatmak sadhano main keval kaanse kii dhaal ke pramaan mili hai. kaanse kaa sthaan praaia: 1000 i.pus. main lohe ne liya. 
 vaidic kaal main astrashastron kaa vargeekaran is prakaar tha :
  amukta - ve shastr jo phenke nahin jate the.
  mukta - ve shastr jo phenke jate the. inke bhi do prakaar the-
  muktamukt - vah shastr jo phenkakar yaa bina phenke donon prakaar se prayog kiye jate the.
  muktsannivritti - ve shastr jo phenkakar lautaae ja sakate the. 
 aagneyastra kaa bhi ullekh miltaa he, par adhik spasht nahin.
 shastron kaa vargeekaran kai tarah se kar sakate hai. 
 kuch vidwaanon ne hathiyaaron ke nimnlikhit 3 lakshan bataaye hai-
 prasiddh sainya vichaarak je epa si fuller ne hathiyaaron main nimnlikhit visheshtaon kaa hona anivaary bataaya he-
 uparokt gunon ke saath-saath uttam hathiyaaron main nimnlikhit gunon kaa hona bhi atyant aavashyak hota he-
 sharir ke vibhinn angon kii raksha kaa ullekh kiya gaya he. udaahranarth sharir ke liye charm tathaa kavach kaa, sir ke liye shiristraan or gale ke liye kanthatran ityadi kaa. 
 europe main bhi isi prakaar ke shastr banate the. 12veen sadi kaa kavach lohe kii choti-choti kadiyon ko goonthkar banataa tha. jirahabakhtar sundar or suvidhajanak avashya tha, par baari shastron kii chot se purnataya raksha nahin kar saktaa tha. isliye 13veen sadi i. se europe main lohe kii chadar ke aavaran banane lage or unhen jalika ke upar pahana jane laga. yoddha ab sir se paanv tak pattakvach se dhakaa rahata tha. sharir ke avyavon ke saral andolan ke liye in kavchon main jod bane rahete the. peeche ashv ke liye bhi liye bhi aisa hi kavach banane laga.
 jalika bhi ashv tathaa manushya donon ke liye banati thi. savaar or ashv ke kavach kaa bhaar 200 se 300 pound tak hota tha.
 13veen shatabdi main shastron kii shakti main bhi unnati hui. angrejon kaa lanbaa dhanush itnaa shaktishaalee hota tha ki usase chalaaya baan saadhaaran kavchon ko bhed detaa tha. yah dhanush chah foot lanbaa hota tha or iskaa chah foot kaa baan 250 gaj tak sugamawa se maar kar saktaa tha. isi prakaar switzaraland kaa 'hellbird kulhada' tha. iskaa dasta aath foot kaa tha or kulhaade ke saath-saath isamen barchhi or savaar ko khinchakar giraane ke kaam kaa ek tedha kaanta bhi hota tha. daksh ladaaka isaki chot se achche kavach ko bhi kaat saktaa tha.
 barood ke avishkaar ne manushya ke haath main ek aisi shakti de di jisane yuddh kii ruparekha hi badal di. yah nishchit he ki 14veen shatabdi ke aarambh main aagneyastra ban chuke the. pratham aagneyastra top thi. yah mukhyat: do prakaar kii banaai gai - ek choti nalwali or duusari lambii naliwali .
 ye topein pehle taanbe or kaanse kii baniin or phir lohe kii banane lageen. 15veen shatabdi main topein 30 inch paridhi kii hoti thim or 1,200 se 1,500 pound bhaar ke pathar ke gole chalaati thim. aadhunik havitzar or baari fildgan moreter or bambard ke hi viksit rup hai. isi shatabdi ke ant tak choti haath kii topein baniin. inkaa sthaan 15veen shatabdi ke aarambh main haath kii bandook ne liya.
 isi kaa vikaas dhire-dhire musket, machalock, flintlock or aadhunik rifl main hua. teevr gati se lagaataar goli chalaanevaali bandook banane kii cheshtaa or is sambandh ke prayog 16veen shatabdi se hone lage the or isi ke falswaroop 1884 main pratham safal mashinagan bani. aaj kii mashinagan ek minute main kai sau goliyaan tak chalaa sakati he. anya mahatvapurn shastron kaa bhi avishkaar 14veen se 16veen shatabdi main hua, jaise haath kaa bam, kaanse ke visphotak gole, pistaul, daahak gole, ityadi. shastron kaa adhik vikaas aadhunik kaal main hua. 16veen shatabdi tak aagneyastra itane prabhaavshaalee ban chuke the ki manushya ke swarakshatmak kavach vyarth the. san 1915 kaa manushya aagneyastra ke saamne asahaay rahaa, parantu isi varsh pratham kavachayaan kaa nirmaan hua. manushya ab ispaat kii moti-moti chaadaron se bani is gaadi main baithkar halke aagneyastra ke prahaar se batch saktaa tha.
 bandook, rifl or topon ke kaarykaran kaa siddhant ek hi he. kisi teen ore dridhtaa se band paatr main barood rakhi jaati he or iske baad chharra, goli yaa gola rakhkar chauthi ore se paatr ko asthaayee rup se band kar diya jaataa he. phir barood main kisi yukti se aag laga di jaati he. tab barood turant jalakar gaison main parivartit ho jaati he. atyant kam sthaan main utpann hone ke kaaran ye gaisen bahut sampidit rahati hai. isliye chharen, goli yaa gole ko ve bahut balpurvak dabaati hai. gola jab tak yantra ke naal main chalata rahata he tab tak usapar daab padati rahati he or uskaa veg badhata rahata he. is prakaar usamen bahut adhik veg utpann ho jaataa he. naal ke kaaran uski disha bhi nirdhaarit ho jaati he; isliye naal ko ghuma firaakar gole ko icchaanusaar lakshya par maaraa ja saktaa he.
 san 1313 i. se europe main top ke prayog kaa pakkaa pramaan miltaa he. bharat main babar ne panipat kii ladaai main topon kaa pehle-pehle prayog kiya.
 pehle topein kaanse kii banati thim or unako dhaala jaataa tha. parantu aisi topein paryaapt pusht nahin hoti thim. unamem adhik barood daalane se ve fat jaati thim. is dosha ko dur karne ke liye unke upar lohe ke challe tapt karke khub kasakar chadha die jate the. thandha hone par aise challe sikudakar badi dridhtaa se bhitari naal ko dabaae rahete hai, thik usee prakaar jaise baiylgaadee ke pahie ke upar chadhi haal pahie ko dabaae rahati he. adhik pushtataa ke liye challe chadhaane ke pehle naal par lambaai ke anudish bhi lohe kii chaden ek duusari se sataakar rakh di jaati thim. is samay kii ek prasiddh top mons meg he, jo ab edinbura ke durg par shobhaa ke liye rakhi he. iske baad lagbhag 200 varshon tak top banane main koi vishesh unnati nahin hui. is yug main naalon kaa sanchhidr chikna hota tha. parantu lagbhag san 1520 main germany ke ek top banaanevaale ne sanchhidr main sarpilaakaar khaanche bananaa aarambh kiya. is top main golakaar gole ke badale lambotar "gole" prayukt hote the. sanchhidr main sarpilaakaar khaanchon ke kaaran prakshipt pind veg se naachne lagata he. is prakaar naachata pind vaayu ke pratirodh se bahut kam vichlit hota he or parinamswaroop lakshya par adhik sachai se padataa he.
 1855 i. main lard armastrang ne pitwaan lohe kii top kaa nirmaan kiya, jisamen pehle kii topon kii tarah munh kii ore se barood aadi bhari jane ke badale peeche kii ore se dhakkan hataakar yah sab saamagree bhari jaati thi. isamen 40 pound ke prakshipt bhare jate the.
 saadhaaran topon main prakshipt bade veg se nikalataa he or top kii naal ko bahut unchi disha main nahin laayaa ja saktaa he. duusari ore choti naal kii topein halki banati hai or unase nikle prakshipt main bahut veg nahin hota, parantu inamen yah gun hota he ki prakshipt bahut upar uthakar neeche girtaa he or isliye isse diwaar, pahari aadi ke peeche chhipe shatru ko bhi maar sakate hai. inhen morter kehete hai. majholi naap kii nalwali top ko houvitzar kehete hai. jaise-jaise topon ke banane main unnati hui vaise-vaise mortaron or houvitzron ke banane main bhi unnati hui.
 praaia: sabhi deshon main ek hi prakaar se topon ke nirmaan main unnati hui, kyonki baraabar hode lagi rahati thi. jab koi ek desh aadhik baari, adhik shaktishaalee yaa adhik furti se gola daagnevaali top banaata to baat bahut dinon tak chhipi na rahati or pratidwandvi deshon kii cheshtaa hoti ki usase bhi acchhee top banaai jaay. 1898 i. main fransavaalon ne ek aisi top banaai jo uske baad bananevaali topon kii pathpradarshak hui. usase nikle prakshipt kaa veg adhik tha; uskaa aropan saraahneey tha; daagne par purnataya sthir rahata tha, kyonki aropan main aise daine lage the jo bhoomi main dhansakar top ko kisi dish main hilne na dete the. sabhi topein daagne par peeche hatati hai. is dhakke ke veg ko ghataane ke liye dravon kaa prayog kiya gaya tha. iske prakshipt patali diwaar ke banaae the. inamen se prayek kii tol lagbhag 12 pound thi or usamen lagbhag saadhe teen pound ucch visphoti barood rahati thi. prakshipt main vishesh rasayanon se yukt ek topi bhi rahati thi, jisase lakshya par pahunchakar prakshipt fat jaataa tha or tukade bade veg se idhar-udhar shatru ko dur tak ghayal karte the. yah diwaar ke peeche chhipe sainikon ko bhi maar sakati he.
 pratham vishwayuddh main germanon ne 'big bartha' naamak top banaai, jisase unhone paris par 75 mile kii duuri se gole barsaanaa aarambh kiya. is top main koi nayaa siddhant nahin tha. top keval paryaapt badi or pusht thi. parantu hawaii jahaajon tathaa anya naveen yantron ke avishkaar se aisi topein ab luptpraaya ho gai hai.
 agnibaan usee siddhant par chalate hai jisapar deepawali par chode janevaale barood bhare baan. dwitiya vishwayuddh ke antim varsh main agnibaan bahut kaaryakari siddh hue. agnibanprekshepak main 30 agnibaan teen-teen inch vyas ke lage rahete the or prayek main cordit naamak visphotak bharaa rahata tha. prayek ke sir kaa bhaar 29 pound tha. daagne par prayek agnibaan 3,900 se 8,000 gaj tak ja saktaa tha. prayek bijli ke switch se daaga jaataa tha. in swichon ko yaa to is prakaar vyavasthit kiya ja saktaa tha ki agnibaan aadh-aadh second par apane aap chhutate rahen yaa icchaanusaar kai agnibaan yaa kul agnibaan ek saath hi chhuten. ucch visphotak ke is ekaek dhamaake se shatru kii sena ko baari kshati pahunchati thi or vah atyant bhaybheet ho jaaya karti thi.
 dwitiya mahayuddh ke ant main germany ne bina maanvi sanchaalak ke or bahut dur tak pahunchnewale agnibaan banaae, jinka naam ve-es or ve-do padaa. dekhne main ve-ek vayuyan ke samaan hota tha. isamen 130 galen petrol aata tha or mashin kaa bhaar lagbhag ek ton rahata tha. udate samay iskaa veg 350 mile prati ghanta ho jaataa tha or chalane main yah bhayanak dhwani utpann karata tha. saath main ve-do kaa chitra dikhaaya gaya he. isamen alcohol or drav oxygen kaa prayog hota tha. prayek baan main lagbhag teen ton alcohol or paanch ton drav oxygen bharaa rahata tha. iskaa mahattam veg lagbhag 3,000 mile prati ghanta tha. yantra kii akruti cigar kii tarah hoti thi or bina eendhan bhaar lagbhag ek ton.
 vayuyan itane veg se chalate rahete hai ki unako top se maar giraanaa kathin hi hota tha, parantu amareeki vaigyanikon ne radar or vayuyanaghatak topon kaa aisa sambandh joda ki top apane aap vayuyan par sadhi rahati thi. san 1944 ke udan bamon par vijay isi se mili, kyonki ye radarayukt topein lagbhag 70 pratishat aise bamon ko maar giraati thim.
 ye kai prakaar ke hote hai. kuch pramukh bam jo aajkal ke yuddh main prayukt kiye jate hai, nimnlikhit hai :
 1. vikhandak bam 2. vidhvansak bam 3. agnibam 4. rasinic bam 5. jeevanu bam 6. vikiran bam
 vikhandak bam - isamen vishesh prakaar ke dhaatu ke khokhale paatr ke bheetar visphotak padaarth bharaa hota he. jab yah vayuyan athwa raaket se giraane par prithvi se takaraata he to dhamaake ke saath fat jaataa he or iske tukdon se log ghayal hote hai. kabhi-kabhi yah vayuyan se giraane par prithvi se kuch oonchaai par hawa main hi foot jaataa he. in bamon kaa kul bhaar 2 ki.gra. se lekar 50 ki.gra. tak hota he. saadharantaya ye bam bade kshetron main giraae jate hai.
 vidhvansak bam - iskaa bhaar 50 ki.gra. se lekar 1,000 ki.gra. tak hota he. isamen saadhaaran visphotak bharaa rahata he.
 agni bam - ye ghani aabaadeewale shaharon tathaa bade-bade kaarkaanon par giraae jate hai jinase ve jalakar nasht ho jate hai. isamen aag lagaanevaala padaarth ek vishesh prakaar ke prajwalak palite ke saath bharaa hota he. aag lagane ke liye phosforus, nepalm or thermite electron jaise rasinic yogic prayukt kiye jate hai or tab inke naam prayukt padaarth ke anusaar bhi ho jate hai.
 'rasinic bam - yah ek prakaar kaa baloon hota he jisaki diwaar patali hoti he. yah vifailli vastuon se bharaa hua hota he. yah bam jameen athwa jameen se kuch upar hawa main visphot karata he to vifailli vastuen, gas, taral yaa thos jo bhi hoti hai, khol se baahar nikalakar jameen athwa hawa main bikhar jaati hai or kuch hi kshanon main us visphot sthal ke aasapaas badal kaa rup dhaaran kar leti hai.
 jeevanu bam - iskaa bhaar lagbhag 75 kri.gra. tak hota he. isamen kai kaksh hote hai. prayek kaksh main jeevanu, rogagrast keede athwa juen bhare hote hai. bam giraane par isamen laga fus jal uthta he or isi samay iske kakshon kaa dhakkn, jo kabjedaar hota he, jatke ke saath khul jaataa he or rog failaanevaale jeevanu hawa main bikharakar fail jate hai. yadi is bam ke khol kaa dhakkan jameen se 30 foot par khul jaataa he to ye jeevanu lagbhag 400 varg meter main fail jate hai. jis kshetra main jeevanu bam giraae jate hai usamen manushya, jeev jantu or ped paudhe aadi sabhi rog ke shikaar ho sakate hai kyonki sara vaataavaran dooshit ho jaataa he.
 vikiran bam - yah rasinic bam kii tarah hota he lekin iskaa khol kuch patala rahata he. iske bheetar radiumdharmi padaarth visphotak padaarth ke saath bharaa hota he. visphot hone par ye padaarth dhul kii tarah hawa main mil jate hai jisase vahaan kii hawa radiumdharmi padaarthon se sandooshit ho jaati he. is prakaar vahaan ke log radiumdharmi vikiranjanya rogon se grast ho jate hai.
 ye parmaanu bam evam hydrogen bam se bhi adhik bhayanak siddh hue hai. ye aise astr hai jinhen chhodane par kisi prakaar kaa dhamaakaa nahin hota he. jeevanu astr main rog failaanevaale jeevanu hote hai or jis yuddh main ye istemaal kiye jate hai vah bahut bibhats evam sanhaarak hota he. pratham vishwayuddh main yubhumi main 51,259 amareeki sainik mare the, par uske baad jeevanuon se faili beemaari se maranevaalon kii sankhya 51,447 thi. pracheen kaal main log rogi ke shav ko dushmano ke ghere main daal dete the taaki unki mrityu jeevanuon ke madhyam se hone lage.
 ye yuddh main astron ke rup main prayukt kiye jate hai or kai prakaar ke hote hai. ye manushyon, pashuon tathaa paudhon main sankramak rog failaate hai. inkaa prayog dushman kii yuddh karne kii kshamta ghataane ke liye hota he. ye jeevanu uchit vaataavaran paane par bahut kam samay main lakhon sainikon ko rogagrast kar dete hai.
 yuddhastra ke rup main naanaa prakaar ke jeevanu prayog main laae jate hai or prayek prakaar ke jeevanu alag-alag prakaar ke sankramak rog failaate hai. rog failaanevaale jeevanuon ke liye jin vibhinn sadhano kaa upyog sambhav he unamem se kuch sadhano ke naam nimnlikhit hai :
 ek baar chhod die jane par ye sookshmjivi hawa main bikhar jate hai or vaayu ke saath-saath hajaaron mile ke kshetra main fail jate hai. udaahranarth basilai ko airosol ke dwaara samudratat se 240 kimi kii lambaai main chhod diya jaae to ye apane aap 1,30,800 varg kimi bhubhag main fail jaayenge. is prakaar us bhubhag main ye jeevanu rog failaate hai. aisa paaya gaya he ki astron ke hamale se maranevaale sainikon kii apeksha in rogaanuon ke sankraman se maranevaale sainikon kii sankhya adhik hoti he. jeevanuon ke prajnan kii jo aseem kshamta he vah jeevanu astron ko or adhik ghaatak bana detii he. yadi ye jeevanu ek baar jate hai to inhen nasht karnaa aasaan nahin hota. in jeevanuon kaa koi vishesh rang, swaad or gandh nahin hota. in visheshtaon ke kaaran jeevanu astron kaa mahatv din-prati-din badhata ja rahaa he.
