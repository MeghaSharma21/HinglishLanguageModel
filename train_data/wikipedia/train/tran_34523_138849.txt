 aghoracharya baba kinaram aghor sampradaay ke anany acharya the. inkaa janm san 1693 bhadrapada shukla ko chandauli ke ramgarh gaanv main akbar singh ke ghar hua. baarah varsh kii avasthaa main vivaah avashya hua par vairaygy ho jane ke kaaran gauna nahin karaayaa. ye desh ke vibhinn bhaagon kaa bhraman karte hue girnaar parvat par bas gayi. kinaram siddh mahatma the or inke jivan kii anek chamatkaari ghatnaayen prasiddh hai. san 1769 ko kaashi main hi inkaa nidhan hua.
 baba kinaaraam uttar bhartiya sant parampara ke ek prasiddh sant the, jinaki yash-surabhi parvarti kaal main sampurna bharat main fail gai. varanasi ke paas chandauli jile ke gram ramgarh main ek kuleen raghuvanshi kshatriya parivaar main san 1601 i. main inkaa janm hua tha. bachapan se hi inamen aadhyatmik sanskaar atyant prabal the. tatkaaleen reeti ke anusaar baarah varshon ke alp aayu main, inaki ghor anichhaa rahete hue bhi, vivaah kar diya gaya kintu do teen varshon baad dwiragaman kii purv sandhya ko inhone hathpurvak maan se mangekar doodh-bhaat khaaya. dhyatavya he ki sanathan dharm main mritak sanskaar ke baad doodh-bhaat ek karmkand he. baba ke doodh-bhaat khaane ke agle din sabere hi vadhoo ke dehanth kaa samachar aa gaya. sabko aashcharya hua ki inhen patni kii mrityu kaa purvabhaas kaise ho gaya. aghor panth ke jwalanth sant ke bare main ack kathanak prasiddh he,ki ack baar kaashi naresh apane hathi par savaar hokar shivala sthit ashram se ja rahe the,unhonen baba kinaaraam ke taraf talkhi najaron se dekha,tatkaal baba kinaaraam ne aadesh diya divaal chal aage,itnaa kahana ki divaal chal diya or kaashi naresh kii hathi ke aage - aage chalane laga. tab kaashi naresh ko apane abhimaan kaa bodh ho gaya or tatkaal baba kinaaraam ji ke charnon main gir gayi. 
 yah virakt to rahete hi the, ghar se bhi nikal pade or ghoomte-phirte gajipur jile ke kaaron gram ke paas kameshwar dham main ramanuji sampradaay ke sant shivaraam kii seva main pahunche. kuch samay baad diksha dene ke purv mahatma ji ne pariksharth inase snaan dhyaan ke saamaan lekar gangatat par chalane ko kaha. yah shivaraam ji kii poojanadi kii saamagree lekar gangatat se kuch dur pahunch kar ruk gaye tathaa gangaji ko jhukkar pranaam karne lage. jab sir uthaaya tab dekha ki bhagirathi kaa jal badhkar inke charnon tak pahunch gaya he. inhone is ghatana ko guru kii mahima maani. shivaraam ji dur se yah sab dekh rahe the. unhone kishor kinaaraam ko asaamaanya siddh mana tathaa mantra diksha di. janashrutiyon ke anusaar kaaron ke kameshwar dham main sadhana ke dauraan baba kinaaraam pratidin madhyaraatri main kaaro se paidal chalakar karimuddinpur ke kshtaharni bhavani mandir pahunchakar darshan karte the or bhor hone se pehle kaaro pahunch jate the. baba kinaaraam ko mata kshtaharni ne apane haathon se prasad dekar siddhi pradaan kii thi. patni kii mrityu ke baad shivaraam ji ne jab punarvivaah kiya tab kinaaraam ji ne unhen chhod diya. ghoomte-ghamate naidih gaanv pahunche. vahaan ek vriddha bahut ro kalp rahi thi. poochne par usne bataaya ki uske ekmaatr putr ko bakaayaa lagaan ke badale jameendaar ke sipaahi pakad le gaye hai. kinaaraam ji ne vriddha ke saath jameendaar ke dwaar par jaakar dekha ki vah ladkaa dhoop main baitha rakhaa he. jameendaar se use mukt karne kaa aagrah vyarth gaya tab kinaaraam ne jameendaar se kaha-jahaan ladkaa baitha he vahaan kii dharti khudva le or jitna tera rupaya ho, vahaan se le le. haath do haath gaharaai tak khudwane par vahaan ashesh ru pye pade dekhakar sab stambhit rah gaye. ladkaa to turant bandhanmukt kar hi diya gaya, jameendaar ne bahut bahut kshamaa maangi. budhiya ne vah ladkaa kinaaraam ji ko hi saunp diya. bijaram uskaa naam tha or sambhavat: kinaaraam ji ke sharir tyaag pashchaat varanasi ke unke math kii gaddi par vahi adhishthit hua.
 aughadon ke maanya sthal girnaar par kinaaraam ji ko dattatreya ke swayan darshan hue the jo rudra ke baad aughadpan ke dwitiya pratishthapak maane jate hai. aisi manyata he ki param siddh aughadon ko bhagwaan dattatreya ke darshan girnaar par aaj bhi hote he vartmaan kaal main, kinaaraami aughadpanthi paramsidhon kii barahavin peedi main, varanasisth aghoreshwar bhagwaan ram ko bhi girnaar parvat par hi dattatreya ji kaa pratyaksh darshan hua tha. girnaar ke baad kinaaraam ji bijaram ke saath junagarh pahunche. vahaan bhiksha maangane ke aparaadh main us samay ke nawab ke aadamiyon ne bijaram ko jail main band kar diya tathaa vahaan rakhi 981 chakkiyon main se, jinamein se adhiktar pehle se hi bandi sadhu sant chalaa rahe the, ek chakki inako bhi chalaane ko de diya. kinaaraam ji ne siddhible se yah jaan liya tathaa duusare din swayan nagar main jaakar bhiksha maangane lage. vah bhi karagaar pahunchaae gaye or unhen bhi chalaane ke liye chakki di gai. baba ne bina haath lagaae chakki se chalane ko kaha kintu yah to unki lila thi, chakki nahin chali. tab unhone paas hi padi ek lakdi uthaakar chakki par maari. aashcharya ki sab 981 chakkiyaan apane aap chalane lageen. samachar paakar nawab ne bahut kshamaa maangi or baba ke aadeshaanusaar yah vachan diya ki us din se jo bhi sadhu mahatma junagarh aayenge unhen baba ke naam par dhai pav aataa roj diya jayega. nawab kii vanshaparampara bhi baba ke aashirwad se hi chali.
 uttarakhand himalay main bahut varshon tak kathor tapasya karne ke baad kinaaraam ji varanasi ke harishchandra ghat ke shmashaan par rahanevaale aughad baba kaluram ke paas pahunche. kaluram ji bade prem se dah kiye hue shavon kii bikhri padi khopadiyon ko apane paas bula-bulaakar chane khilaate the. kinaaraam ko yah vyarth kaa khilwaad laga or unhone apni siddhi shakti se khopadiyon kaa chalanaa band kar diya. kaluram ne dhyaan lagaakar samaj liya ki yah shakti keval kinaaraam main he. inhen dekhakar kaluram ne kaha-bhukh lagi he. machhlee khilaao. kinaaraam ne ganga tat kii ore mukh kar kaha-gangiya, laa ek machhlee de ja. ek badi machhlee swat: pani se baahar aa gai. thodi der baad kaluram ne ganga main bahe ja rahe ek shav ko kinaaraam ko dikhaaya. kinaaraam ne vahiin se murde ko pukaara, vah bahata hua kinare aa laga or uthakar khadaa ho gaya. baba kinaaraam ne use ghar vaapis bhej diya par uski maan ne use baba kii charanseva ke liye hi chhod diya.
 in sab ke baad, kehete hai, kaluram ji ne apane swaroop ko darshan diya or kinaaraam ko saath, krinkund le gaye jahaan unhen bataaya ki is sthal ko hi girnaar samajho. samast tirthon kaa fal yahan mil jayega. kinaaraam tabase mukhyash: usee sthaan par rahane lage. apane pratham guru vaishnav shivaraam ji ke naap par unhone chaar math sthapit kiye tathaa duusare guru, aughad baba kaluram kii smriti main krinkund, ramgarh, deval tathaa hariharpur main chaar aughad gaddiyaan kaayam kin. in pramukh sthanon ke atirikt takiya bhi kitni hi hai.
 sahaj hi prashn uthta he ki aughad koun hai ? aughad shakti kaa sadhak hota he. chandi, tara, kaali yah sab shakti ke hi rup hai, naam hai. yajurveda ke rudradhyay main rudra kii kalyankaari murti ko shivi kii sangya di gai he, shiva ko hi aghora kaha gaya he. shiv or shakti sambandhi tantra granth yah pratipaadit karte hai ki vastut: yah donon bhinn nahin, ek abhinn tatv hai. rudra aghora shakti se sanyukt hone ke kaaran hi shiv hai. sankshep main itnaa jaan lenaa hi hamaare liye yahan paryaapt he. baba kinaaraam ne isi aghora shakti kii sadhana kii thi. aisi sadhana ke anivaary parinamswaroop chamatkaarik divya siddhiyaan anayas praapt ho jaati hai, aise sadhak ke liye asambhav kuch nahin rah jaataa. vah paramhans pad praapt hota he. koi bhi aisa siddh pradarshan ke liye chamatkaar nahin dikhaata, uskaa dhyey lok kalyaan hona chahie. aughad sadhak kii bhed buddhi kaa naash ho jaataa he. vah prachlit sansaarik manyataon se bandhakar nahin rahata. sab kuch kaa avadhunan kar, upeksha kar upar uth janaa hi avadhoot pad praapt karnaa he.
