 srilankai grihayuddh srilanka main bahusankhyak singhla or alpsankhyak tamilo ke bich 23 july, 1983 se aarambh hua grihayuddh he. mukhyatah yah srilankai sarkaar or algaavvaadi gut littey ke bich ladaa jane vaala yuddh he. 30 maheenon ke sainya abhiyaan ke baad may 2009 main srilankai sarkaar ne littey ko parrast kar diya.
 lagbhag 25 varshon tak chale is grihayuddh main donon ore se badi sankhya main log maare gaye or yah yuddh dweepiya raashtra kii arthvyastha or paryaavaran ke liye ghaatak siddh hua. littey dwaara apanaai gai yuddh-nitiyon ke chalate 32 deshon ne ise aatankwaadi guto kii shrenee main rakhaa jinamein bharat, australia, canada, europea sangh ke bahut se sadsy raashtra or anya kai desh hai. ek-chauthai sadi tak chale is jaateey sangharsh main sarkari aankadon ke anusaar hi lagbhag 80,000 log maare gaye hai.
 srilanka main dashakon tak chale jaateey sangharsh kaa ghatnakram is prakaar he:- 
 1948 - srilanka swatantra hua. isi varsh silon naagarikta kanoon astitv main aayaa. is kanoon ke anusaar tamil bhartiya mul ke hai isliye unhen srilanka kii naagarikta nahin di ja sakati he. haalanki is kanoon ko manyata nahin mili.
 1956 - sarkaar ne desh ke bahusnkhyakon kii bhashaa sinhalai ko aadhikarik bhashaa ghoshit kiya. alpsankhyak tamilon ne kaha ki sarkaar ne unhen haashiye par daal diya. tamil rashtravaadi party ne iskaa virodh kiya or uske saansad satyagrah par baith gaye. baad main is virodh ne hinsak rup le liya. is hinsa main darjanon log maare gaye or hajaaron tamilon ko beghar hona padaa.
 1958 - pehali baar tamil virdohi dange hue jisamen saikadon log maare gaye or hajaaron ko apane ghar-baar chhodkar bhaagna padaa. iske baad tamilon or singhliyon ke bich khai or gahari ho gai. dange ke baad tamil rashtravaadi party par pratibandh laga diya gaya.
 sangharsh kaa doosraa kaaran sarkaar kii vah niti thi jiske antargat bahusankhyak singhla samudaay ko purvi praant main basaaya gaya, jo paramparaagat rup se tamil rashtravaadi logon kii grihabhumi samajha jaataa he. sangharsh kaa taatkaalik kaaran yahi tha.
 sattar ke dashak main bharat se tamil pustakon, patr-patrikaon or chalchitron ke aayaat par pratibandh laga diya gaya. saath hi, srilanka main un sanghathanon par bhi pratibandh laga diya gaya, jinka sambandh tamil nadu ke raajnneetik dalon se tha. chaatro ke bharat aakar padhai karne par roak laga di gai. srilankai tamilon ne in kadamon ko unki apni samskruti se kaatane kaa shadyantra ghoshit diya, haalanki sarkaar ne in kadamon ko aarthik aatmanirbharta ke samaajawaadee kaarysoochee kaa bhaag bataaya.
 1972: silon ne apana naam badalakar srilanka rakh liya or desh ke dharm ke rup main buddha dharm ko praathamikta par rakhaa jisase jaateey tamil alpsankhyakon kii naaraazgi or bad gai jo pehle se hi yah mahasoos karte aa rahe the ki unhen haashie par rakhaa ja rahaa he.
 1973: sarkaar ne maanakeekaran kii niti lagu kii. sarkaar ke anusaar se iskaa uddeshy shiksha main asamanta dur karnaa tha, lekin isse singhliyon ko hi laabh hua or srilanka ke vishvavidhyalayon main tamil chaatro kii sankhya lagaataar ghatati gai.
 isi varsh tamil rashtravaadi party yani fedral party ne alag tamil raashtra kii maang kar daali. apni maang ko sudrud karne ke liye fedral party ne anya tamil partiyon ko apane saath kar diya or is prakaar tamil united libration front kaa nirmaan hua. front kaa 1976 main ek sammelan hua, jisamen party ne alag raashtra kii maang kii. haalanki is samay tak sarkaar kii nitiyon ke baari virodh ke baavjood party ek raashtra ke siddhant kii baat karti thi.
 kul milakar, swatantraaa se pehle jo kaam angrejon ne kiya, vahi kaam swatantraaa ke baad aatmanirbharta ke naam par srilankai sarkaar ne kiya.
 1976: prabhakaran ne 'libration tigers of tamil allam' kii sthapana kii. 
 1977: algaavvaadi party 'tamil united libration front' ne srilanka ke uttar purv ke tamil bahul kshetron main sabhi siten jeetin. tamil virdohi dangon main 100 se adhik tamil maare gaye. 
 1981: srilankai tamilon kii saanskrithik rajdhani jaafana main ek saarvajanik pustkaalay main aag lagaae jane kii ghatana se tamil samudaay kii bhavanaaen or adhik bhadak uthin. 
 1983: littey ke hamale main 13 sainik maare gaye jisase samooche uttar purv main tamil virdohi dange bhadak uthe jinamein samudaay ke saikadon log maare gaye. 
 1985: srilanka sarkaar or littey ke bich pehali shanti vaarta vifal. 
 1987: srilankai balon ne littey ko uttari shahar jaafana main waapas dhakela. sarkaar ne uttar or purv main tamil kshetron ke liye nai parishaden banane ke liye hastakshar kiye or bhartiya shanti sainikon kii tainaati ke liye bharat ke saath samjhauta kiya. 
 1990: bhartiya shanti sena ne srilanka choda. srilankai balon or littey ke bich hinsa. 
 1991: purv pradhanmantri rajeev gandhi kii chennai ke nikat ek aatmghaatee hamale main maare gaye. littey par laga hatyakand ko murtarup dene kaa aarope. 
 1993: littey ke aatmghaatee hamalaavaron ne srilankai raashtrapati premadas kii hatya kii. 
 1994: chandrika kumaar tung satta main ai. littey se baatcheet aarambh kii.
 1995: raashtrapati chandrika kumarthung vidrohi littey ke saath sangharsh viraam lagu karne ko taiyaar huin. littey dwaara srilankai nausena ke pot ko dubone ke saath hi ‘ilam teen yuddh’ aarambh.
 1995-2001: yuddh uttar se purv kii ore failaa. central bank par aatmghaatee hamale main lagbhag 100 log maare gaye jabaki sushri kumarthung ek anya hamale main ghayal ho gayi.
 2002: srilanka or littey ne norway kii madhyasthata se sangharsh viraam par hastakshar kiye. 
 2004: littey commander karunaa ne vidrohi andolan main bikharaav kaa netritv kiya or apane samarthakon ke saath bhumigat ho gaye. 
 2005: littey ne srilanka ke videsh mantri lakshmana kadirgamaar kii hatya kii. 
 janvari 2008: sarkaar ne sangharsh viraam samaapt kiya. 
 july 2008: srilankai sena ne kaha ki usne littey ke vidaattaltivu sthit nausainya thikaane par adhikaar kar liya he. 
 janvari 2009: srilankai sena ne littey kii rajdhani trilinochichpar adhikaar kiya. 
 april 2009: srilankai sena ne mullitivu jile main sthit littey ke adheen antim nagar par adhikaar kiya. 
 16 may, 2009: raashtrapati mahinda rajpakshe ne ghoshnaa kii ki littey ko sainya str par haraa diya gaya he. 
 17 may, 2009: littey ne haar sweekaari. 
 18 may, 2009: prabhakaran ke bete charles anthony sahit saat sheersh vidrohi netaa maare gaye.
 srilankai sarkaar kii galat nitiyon or pakshpatpurna ravaiye ke kaaran srilanka ke tamilon main gaharaa asantosh paidaa ho gaya. jo tamil partiyaan 1973 tak raashtra vibhaajan ke viruddh thi, wo bhi ab agal raashtra kii maang karne lageen.
 sarkaar kii nitiyon ke kaaran bahusankhyak singhla samudaay ko jahaan laabh hua, vahiin alpsankhyak tamilon ko haani. shiksha se lekar rojgaar tak, dharm se lekar samskruti tak, vaanijya se lekar vyavsaay tak; har jagah tamilon se bhedbhaav kiya gaya. unhen unke adhikaron se vanchit kiya gaya. sattar or assi ke dashak main sthiti ye ho gai ki tamil yuvakon kaa vishvavidhyalayon main daakhila or rojgaar paanaa asambhav-sa ho gaya. in berozegaar or bekaar yuvakon ne vidroh kaa rasta apana liya. kaale july kii ghatana se bhi tamil vidroh ko hawa mili. 23 july, 1983 ko altitii ke ek hamale main srilankai sena ke teraa sainik maare gaye. is ghatana ke baad bhadki hinsa main kam se kam ek hajaar tamil maar die gaye or kam se kam das hajaar tamil gharon ko aag ke hawaale kar diya gaya. is narsanhaar ne duniyabar ke tamilon ko hilaa diya. srilanka main hajaaron tamil yuvakon ne sashastr vidroh kaa rasta apana liya.
 aupniveshik kaal main chaay ke bagaanon main kaam karne ke liye shramikon ko bharat se srilanka laayaa gaya tha. kehete hai ki ghaav kitna bhi gaharaa ho, samay ke saath bhar jaataa he, lekin tamilon ke saath aisa nahin hua. jin tamilon ne desh kii pragati main bhagidaari kii, unheen tamilon ko bahusankhyak singhla samudaay apana maanane ke liye taiyaar nahin hua. yahi kaaran he ki tamilon ko peedi-dar-peedi nirdhantaa kaa jivan jeene ke liye vivash hona padaa.
 1962 main bharat or srilanka ke bich ek sandhi hui jiske antargat agle pandrah varshon main chah lakh tamilon ko bharat bheja janaa tha or paune chaar lakh tamilon ko srilanka kii naagarikta deni thi. lekin ye tamil srilanka se bharat nahin laute. bina naagarikta, bina adhikaar ve srilanka main hi rahete rahe. varsh 2003 tak unhen srilanka kii naagarikta nahin mili.
 jab singhla ko rajbhasha kaa darja mila to tamilbhaashi logon ko naukariyon se nikaal diya gaya. ek ore bharat se tamil sahitya, chalchitron, patr-patrikaon ke aayaat par roak laga di gai. vahiin duusari ore, shiksha niti ke maanakeekaran ke naam par tamilon ke mahavidhyalayon main pravesh par pratibandh laga diya gaya. 1981 ke jaafana pustkaalay agnikand se tamilon ko bahut thes pahunchi. 31 may se 2 june tak bade hi suniyojit thang se tamilon par hamalaa kiya gaya. tamil samachaarpatr ke karyaalay or pustkaalay ko aag ke hawaale kar diya gaya. is agnikand main pustkaalay kii lagbhag ek lakh tamil bhashi pustaken jalakar raakh ho gai. is agnikand main kai pulicekarmi bhi shaamil the.
 srilanka varsh 1983 se hi grihayuddh kii vibheeshikaa jhel rahaa he. is yuddh main aadhikarik rup se sattar hajaar se bhi adhik log maare ja chuke hai. ise duniya ke sabase khatarnaak or rakt-ranjit sangharshon main se ek mana jaataa he. yah yuddh mukhyatah tamil vidrohi altitii or singhla samudaay ke prabhaav vaali sarkaar ke bich he. duniya ke ektis deshon ne altitii ko aatankwaadi sanghathan kaa darj de rahaa he, jisamen bharat bhi he.
 2001 ke yudhviram ke baad shanti kii sambhaavna bani. 2002 main donon pakshon ne ek sandhi par hastakshar bhi kiya, lekin 2005 main hinsa phir se bhadak uthi. 2006 main sarkaar ne altitii ke viruddh morcha khol diya or purvi praant se use baahar khaded diya. iske baavjood littey ne alag raashtra kii maang ko lekar sangharsh phir se aarambh karne kii ghoshnaa kii. srilankai sena ne daawa kiya ki usne shatruon kii sari naukaaon ko nasht kar diya he or usne ye bhi daawa kiya ki aane vaale samay main vah use puri tarah nasht kar degi. altitii par sainkadon baar sandhi ulanghan kaa aarope lagaate hue usne 2 janvari, 2008 ko uske viruddh yuddh ched diya.
 ek varsh baad usne littey ke garh kilinochi par adhikaar kar liya. is sangharsh ke kaaran lagbhag 2 lakh tamilon ko visthapit hona padaa.
 sangharsh ke pramukh kaaran nimnlikhit hai:
 bharat ne kai kaarnon se srilankai sangharsh main hastkshep kiya. inamen kshetreey shakti ke rup main swayan ko pradarshit karnaa or tamil nadu main swatantraaa kii maang ko dabaanaa sammilit tha. chunki tamil nadu ke log saanskrithik kaarnon se srilankai tamilon ke hiton ke pakshdhar rahe hai, isliye bharat sarkaar ko bhi sangharsh ke dauraan srilankai tamilon kii sahaayta ke liye aage aana padaa. 80 ke dashak ke aarambh main bhartiya sansthaaon ne bahut prakaar se tamilon kii sahaayta kii.
 5 june, 1987 ko jab srilanka sarkaar ne daawa kiya ki ve jaafana par adhikaar karne ke nikat hai, tabhi bharat ne parachute ke dwaara jaafana main raahat samagriyaan giraayi. bharat kii is sahaayta ko littey kii pratyaksh sahaayta bhi mana gaya. iske baad 29 july, 1987 ko tatkaaleen pradhanmantri rajeev gandhi or tatkaaleen srilankai raashtrapati jayavarddhane ke bich ek samjhaute par hastakshar hua. is samjhaute ke antargat srilanka main tamil bhashaa ko aadhikarik darja diya gaya. saath hi, tamilon ke kai anya maangen maan lee gayi. vahiin, bhartiya shanti rakshak balon ke saamne vidrohiyon ko hathiyaar daalana padaa.
 adhiktar vidrohi guton ne bhartiya shanti rakshak balon ke saamne hathiyaar daal die the, lekin littey iske liye taiyaar nahin hua. bhartiya shanti rakshak sena ne littey ko todane kaa puraa prayaas kiya. teen varshon tak donon ke bich yuddh chalaa. is dauraan shanti rakshakon par maanavadhikaar ulanghan ke aarope bhi lage. udhar, singhliyon ne bhi apane desh main bhartiya sainikon kii upasthiti kaa virodh karnaa aarambh kiya. iske baad srilanka sarkaar ne bharat se shanti rakshakbalon ko waapas bulaane kii maang kii, lekin rajeev gandhi ne isse manaa kar diya. 1989 ke sansadeey chunaav main rajeev gandhi kii haar ke baad nae pradhanmantri veepi singh ne srilanka se shanti rakshak balon ko hataane kaa aadesh diya. in teen varshon main srilanka main gyaarah sau bhartiya sainik maare gaye, vahiin paanch hajaar srilankai bhi maare gaye the.
 1991 main ek aatmghaatee hamalavar littey ne rajeev gandhi kii hatya kar di. iske baad bharat ne srilankai tamilon kii sahaayta band kar di.varsh 2008 main jab srilankai sena ne littey ke thikaanon par adhikaar karnaa aarambh kiya to bharat kii gathbandhan sarkaar hill gai. tamil nadu ke raajnneetik dalon ne centre sarkaar se srilankai maamle main hastkshep kii maang kii. aisa nahin karne par mukhya sahyogi dal diemke ne sarkaar se hatane kii bhi dhamkee de daali. centre sarkaar par dabaav banane ke liye tamil nadu ke mukhyamantri em karunanidhi ne apane saansadon se istipha tak le liya. tamilon ke mudde par tamil nadu kii tamaam partiyaan ekasaath ho gai or srilanka main turant yudhviram kii maang kii. baari dabaav ke bich videshmantri pranav mukherjee srilanka gaye. srilanka ke raashtrapati ne unhen tamilon kii suraksha kaa aashwaasan diya. yuddh main fanse aam-nagarikon ko baahar nikalne liye usne ekapaksheeya yuddh viraam bhi ghoshit kiya. yadi yahi baat pehle hoti to sainkadon nirdosh logon ke praan batch jate.
