 yashwantrao holkar tukoji holkar kaa putr tha. vah uddand hote hue bhi bada saahsee tathaa daksh senanayake tha. tukoseji kii mrityu par uttaradhikaar ke prashn par daulataraav scindia ke hastkshep tathaa tajjanit yuddh main yashwantrao ke jyeshtha bhrata malharrav ke vadh ke kaaran, pratishodh kii bhaavana se prerit ho yashwantrao ne scindia ke rajya main nirantar lut-maar aarambh kar di. ahilya bai kaa sanchit kosh haath aa jane se uski shakti or bhi bad gai. 1802 main usne peshwa tathaa scindia ko sammilit sena ko purnataya parajeet kiya jisase peshwa ne basai bhagkar angrejon se sandhi kii . falswaroop dwitiya angl-maratha yuddh chhid gaya. scindia se vaimnasy ke kaaran marathasang chhodane main yashwantrao ne badi galati kii kyonki bhonsle tathaa scindia k paraajay ke baad, holkar ko akele angrejon se yuddh karnaa padaa. pehle ta yashwantrao ne monson par vijay pai, kintu, farrukhabad tathaa deeg main uski paraajay hui. falswaroop use angrejon se sandhi sthapit kerani padi ant main, purna veikshiptavastha main, tees varsh kii aayu main uski mrityu ho gai .
 ek aisa bhartiya shaasha jisane akele dam par angrejon ko naakon chane chabane par majaboor kar diya tha. iklauta aisa shaasha, jiskaa khauf angrejon main saaf-saaf dikhataa tha. ekmaatr aisa shaasha jiske saath angrej har haal main bina shart samjhauta karne ko taiyaar the. ek aisa shaasha, jise apano ne hi baar-baar dhokhaa diya, phir bhi jang ke maidan main kabhi himmat nahin haari.
 itnaa mahaan tha wo bhartiya shaasha, phir bhi itihaas ke pannon main wo kahin khoyaa hua he. uske bare main aaj bhi bahut logon ko jaankaree nahin he. uskaa naam aaj bhi logon ke liye anjaan he. us mahaan shaasha kaa naam he - yashwantrao holkar. yah us mahaan viryoddha kaa naam he, jisaki tulana vikhyath itihaas shastri en es inaamdaar ne 'nepolian' se kii he. 
 pashchim madhyapradesh kii malwa riyasat ke maharaj yashwantrao holkar kaa bharat kii aazaadee ke liye kiya gaya yogadan maharana pratap or jhaansi kii rani lakshmibai se kahin kam nahin he. yashwatanrav holkar kaa janm 1776 i. main hua. inke pita the - tukojirao holkar. holkar samrajya ke badhate prabhaav ke kaaran gwalior ke shaasha daulataraav sindhiya ne yashwantrao ke bade bhai malharav ko maut kii neend sula diya.
 is ghatana ne yashwantrao ko puri tarah se tod diya tha. unka apano par se vishwaas uth gaya. iske baad unhone khud ko majboot karnaa shuru kar diya. ye apane kaam main kaaphi hoshiyaar or bahadur the. iskaa andaja isi se lagaaya ja saktaa he ki 1802 i. main inhone pune ke peshwa bajirao dwitiya va sindhiya kii milijuli sena ko maat di or indore waapas aa gaye.
 is dauraan angrej bharat main teji se apane paanv pasaar rahe the. yashavanth raav ke saamne ek nai chunauti saamne aa chuki thi. bharat ko angrejon ke changul se aaazaad karana. iske liye unhen anya bhartiya shaskaon kii sahaayta kii jarurat thi. ve angrejon ke badhate samrajya ko roak dena chaahate the. iske liye unhone nagpur ke bhonsle or gwalior ke sindhiya se ekbar phir haath milaayaa or angrejon ko khadedane kii thaanee. lekin puraani dushmani ke kaaran bhonsle or sindhiya ne unhen phir dhokhaa diya or yashwantrao ek baar phir akele pad gaye.
 unhone anya shaskaon se ekbar phir ekajute hokar angrejon ke khilaaf ladane kaa aagrah kiya, lekin kisi ne unki baat nahin maani. iske baad unhone akele dam par angrejon ko chhathi kaa doodh yaad dilaane kii thaanee. 8 june 1804 i. ko unhone angrejon kii sena ko dhul chataayee. phir 8 july 1804 i. main kota se unhone angrejon ko khaded diya.
 11 sitambar 1804 i. ko angrej general velesle ne lord ljuk ko likhaa ki yadi yashwantrao par jaldi kaabo nahin paaya gaya to ve anya shaskaon ke saath milakar angrejon ko bharat se khaded denge. isi maddenjar november, 1804 i. main angrejon ne dig par hamalaa kar diya. is yuddh main bharatpur ke maharaj ranjit singh ke saath milakar unhone angrejon ko unki nani yaad dilaai. yahi nahin itihaas ke mutabik unhone 300 angrejon kii naak hi kaat daali thi.
 achaanak ranjit singh ne bhi yashwantrao kaa saath chhod diya or angrajon se haath mila liya. iske baad sindhiya ne yashwantrao kii bahaduree dekhte hue unase haath milaayaa. angrejon kii chintaa bad gai. lord ljuk ne likhaa ki yashwantrao kii sena angrejon ko maarane main bahut anand leti he. iske baad angrejon ne yah faisla kiya ki yashwantrao ke saath sandhi se hi baat sanbhal sakati he. isliye unke saath bina shart sandhi kii jaae. unhen jo chahie, de diya jaae. unka jitna samrajya he, sab lautaa diya jaae. iske baavjood yashwantrao ne sandhi se inkaar kar diya.
 ve sabhi shaskaon ko ekajute karne main jute hue the. ant main jab unhen safalataa nahin mili to unhone duusari chaal se angrejon ko maat dene kii sochi. is maddenjar unhone 1805 i. main angrejon ke saath sandhi kar lee. angrejon ne unhen swatantra shaasha mana or unke saare kshetra lautaa die. iske baad unhone sindhiya ke saath milakar angrejon ko khadedane kaa ek or plan banaaya. unhone sindhiya ko khat likhaa, lekin sindhiya dagebaaj nikle or vah khat angrejon ko dikhaa diya.
 iske baad puraa maamla phir se bighad gaya. yashwantrao ne hallaa bol diya or angrejon ko akele dam par maat dene kii puri taiyaari main jute gaye. iske liye unhone bhanpur main gola barood kaa kaarkaana kholaa. isbaar unhone angrejon ko khadedane kii thaan lee thi. isliye din-raat mehnat karne main jute gaye the. lagaataar mehnat karne ke kaaran unka swasthya bhi girane laga. lekin unhone is ore dhyaan nahin diya or 28 oktober 1811 i. main sirf 35 saal kii umr main ve swarg sidhaar gaye.
 is tarah se ek mahaan shaasha kaa ant ho gaya. ek aise shaasha kaa jisapar angrej kabhi adhikaar nahin jamaa sake. ek aise shaasha kaa jinhone apni choti umr ko jang ke maidan main jhonk diya. yadi bhartiya shaskaon ne unka saath diya hota to shaayad tasviir kuch or hoti, lekin aisa nahin hua or ek mahaan shaasha yashwantrao holkar itihaas ke pannon main kahin kho gaya or kho gai unki bahaduree, jo aaj anjaan bani hui he.
