 sar mokshagundam vishweshwarayya  bharat ke mahaan abhiyanta evam rajanyik the. unhen san 1955 main bharat ke sarvocch sammaan bharat ratna se vibhooshit kiya gaya tha. bharat main unka janmdin abhiyanta diwas ke rup main manaaya jaataa he.
 vishweshwaraiya kaa janm mysore ke kolar jile ke chikkabllapur taluk main 15 sitambar 1861 ko ek telegu parivaar main hua tha. unke pita kaa naam shrinivas shastri tathaa mata kaa naam venkachammaa tha. pita sanskrit ke vidwaan the. vishweshwaraiya ne praarambhik shiksha janmasthan se hi puri kii. aage kii padhai ke liye unhone bengalore ke central college main pravesh liya. lekin yahaan unke paas dhan kaa abhaav tha. at: unhen taushan karnaa padaa. vishweshwaraiya ne 1881 main bie kii pariksha main awwal sthaan praapt kiya. iske baad mysore sarkaar kii madad se ejineering kii padhai ke liye puna ke science college main daakhila liya. 1883 kii elsii va epasi kii pariksha main pratham sthaan praapt karke apni yogyata kaa parichay diya. isi uplabdhi ke chalate maharashtra sarkaar ne inhen nasik main sahaayak ejeeniyar ke pad par niyukt kiya.
 ek baar kuch bharatiyon ko america main kuch factoriyon kii karypranali dekhne ke liye bheja gaya. factory ke ek offisar ne ek vishesh mashin kii taraf ishaara karte hue kaha, "agar aap is mashin ke bare main jaananaa chaahate hai, to aapako ise 75 foot oonchi seedhi par chadhakar dekhnaa hoga". bharatiyon kaa pratinidhitiv kar rahe sabase umradraj vyakti ne kaha, "thik he, ham abhi chadhate hai". yah kahkar vah vyakti teji se seedhi par chadhane ke liye aage badha. zyaadaatar log seedhi kii oonchai se dar kar peeche hat gaye tathaa kuch us vyakti ke saath ho liye. sheeghra hi mashin kaa nirikshan karne ke baad vah shaks neeche utar aayaa. keval teen anya logon ne hi us kaary ko anjaam diya. yah vyakti koi or nahin balki dow em.vishweshwaraiya the jo ki sar emvi ke naam se bhi vikhyath the.
 dakshin bharat ke mysore, karrnataka ko ek viksit evam samrudhshali kshetra banane main emvi kaa abhootpurv yogadan he. takreeban 55 varsh pehle jab desh swantatra nahin tha, tab krishnarajasagar baandh, bhadravati aayran and steel works, mysore sandal oil and sope factory, mysore vishvavidhyalay, bank of mysore samet anya kai mahaan uplabdhiyaan emvi ne kade prayaas se hi sambhav ho pai. isiilie inhen karnataka kaa bhageerath bhi kehete hai. jab vah keval 32 varsh ke the, unhone sindhu nadi se sukkur kasbe ko pani kii purti bhejne kaa plan taiyaar kiya jo sabhi ejiniyaron ko pasand aayaa. sarkaar ne sinchai vyavastha ko durust karne ke upayon ko dhundne ke liye samiti banaai. iske liye emvi ne ek nae block system ko ijad kiya. unhone steel ke daravaaje banaae jo ki baandh se pani ke bahaav ko rokane main madad karata tha. unke is system kii prashansa british adhikariyon ne muktakanth se kii. aaj yah pranali puure vishwa main prayog main laai ja rahi he. vishweshwaraiya ne musa va isa naamak do nadiyon ke pani ko baandhne ke liye bhi plan taiyaar kiye. iske baad unhen mysore kaa chif ejeeniyar niyukt kiya gaya.
 us samay rajya kii haalat kaaphi badtar thi. vishweshwaraiya logon kii aadharbhoot samasyaon jaise ashiksha, garibi, berogari, beemaari aadi ko lekar bhi chintit the. factoriyon kaa abhaav, sinchai ke liye varsha jal par nirbharta tathaa kheti ke paaramparik sadhano ke prayog ke kaaran samasyaayein jas kii tas thim. in samasyaon ke samaadhaan ke liye vishweshwaraiya ne iconomik conference ke gathan kaa suzav diya. mysore ke krishna rajasagar baandh kaa nirmaan karaayaa. krishnarajasagar baandh ke nirmaan ke dauraan desh main cement nahin banataa tha, iske liye ejiniyaron ne mortar taiyaar kiya jo cement se zyada majboot tha. 1912 main vishweshwaraiya ko mysore ke maharaja ne dewan yani mukhyamantri niyukt kar diya.
 vishweshwaraiya shiksha kii mahatta ko bhaleebhanti samajhate the. logon kii garibi va kathinaaiyon kaa mukhya kaaran vah ashiksha ko maanate the. unhone apane kaarykaal main mysore rajya main skulon kii sankhya ko 4,500 se badhaakar 10,500 kar diya. iske saath hi vidhyaarthiyon kii sankhya bhi 1,40,000 se 3,66,000 tak pahunch gai. mysore main ladakiyon ke liye alag hostel tathaa pehla first grad college khulwaane kaa shrey bhi vishweshwaraiya ko hi jaataa he. un dinon mysore ke sabhi college madras vishvavidhyalay se sambhddha the. unke hi athak prayaason ke chalate mysore vishvavidhyalay kii sthapana hui jo desh ke sabase puraane vishvavidhyalayon main se ek he. iske alaava unhone shreshth chaatro ko adhyayan karne ke liye videsh jane hetu chaatravrutti kii bhi vyavastha kii. unhone kai krishi, ejineering va audyogic kalejon ko bhi khulwaaya.
 vah udyog ko desh kii jaan maanate the, isiilie unhone pehle se maujuud udyogon jaise silk, sandal, metal, steel aadi ko japan va italy ke visheshgyon kii madad se or adhik viksit kiya. dhan kii jarurat ko puraa karne ke liye unhone bank of mysore khulwaaya. is dhan kaa upyog udyog-dhandhon ko viksit karne main kiya jane laga. 1918 main vishweshwaraiya dewan pad se sevanivrutt ho gaye. auron se alag vishweshwaraiya ne 44 varsh tak or sakriy rahakar desh kii seva kii. sevanivritti ke das varsh baad bhadraa nadi main baadh aa jane se bhadravati steel factory band ho gai. factory ke general manager jo ek american the, ne sthiti behaal hone main chah maheene kaa vakt maanga. joki vishweshwaraiya ko bahut adhik laga. unhone us vyakti ko turant hataakar bhartiya ejiniyaron ko prashikshit kar tamaam videshi ejiniyaron kii jagah niyukt kar diya. mysore main automobile tathaa aircraft factory kii shuruuaat karne kaa sapana man main sanjoe vishweshwaraiya ne 1935 main is disha main kaary shuru kiya. bengalore sthit hindustan aironautics tathaa mumbai kii premier automobile factory unheen ke prayaason kaa parinaam he. 1947 main vah aal india menuphaccharing association ke adhyaksh bane. urisa kii nadiyon kii baadh kii samasya se nijaat paane ke liye unhone ek report pesh kii. isi report ke aadhaar par hirakund tathaa anya kai baandhon kaa nirmaan hua.
 vah kisi bhi kaary ko yojanabaddh tareeke se puraa karne main vishwaas karte the. 1928 main pehali baar rus ne is baat kii mahatta ko samajhate hue pratham panchavarshiya yojana taiyaar kii thi. lekin vishweshwaraiya ne aath varsh pehle hi 1920 main apni kitaab riconstructing india main is tathy par jor diya tha. iske alaava 1935 main pland iconami for india bhi likhi. maje kii baat yah he ki 98 varsh kii umr main bhi vah planning par ek kitaab likh rahe the. desh kii seva hi vishweshwaraiya kii tapasya thi. 1955 main unki abhootpurv tathaa janhitkaari uplabdhiyon ke liye unhen desh ke sarvocch sammaan bharat ratna se nawaja gaya. jab vah 100 varsh ke hue to bharat sarkaar ne dak tikat jari kar unke sammaan ko or badhaayaa. 101 varsh kii dderghaayu main 14 april 1962 ko unka swargvaas ho gaya.
 1952 main vah patna ganga nadi par rajendra sethu pul nirmaan kii yojana ke sambandh main gaye. us samay unki aayu 92 thi. tapati dhoop thi or site par car se janaa sambhav nahin tha. iske baavjood vah site par paidal hi gaye or logon ko hairat main daal diya. vishweshwaraiya eemaandaaree, tyaag, mehnat ityadi jaise sadgunon se sampann the. unka kahana tha, kaary jo bhi ho lekin vah is dhang se kiya gaya ho ki vah dusron ke kaary se shreshth ho.
 vah khaas musafir-yah us samay kii baat he jab bharat main angrejon kaa shashan tha. khachaakhach bhari ek railgadee chali ja rahi thi. yatriyon main adhiktar angrej the. ek dibbe main ek bhartiya musafir gambhir mudra main baitha tha. saanwale rang or manjhale kad kaa vah yatri saadhaaran veshbhusha main tha isliye vahaan baithe angrej use murkh or anpadh samaj rahe the or uskaa majaak uda rahe the. par vah vyakti kisi kii baat par dhyaan nahin de rahaa tha. achaanak us vyakti ne uthakar gaadi kii zanjeer khinch di. tej raftaar main daudti vah gaadi tatkaal ruk gai. sabhi yatri use bhala-bura kehane lage. thodi der main guard bhi aa gaya or usne poocha, ‘zanjeer kisne khinchi he?’ us vyakti ne uttar diya, ‘maine khinchi he.’ kaaran poochne par usne bataaya, ‘meraa anumaan he ki yahaan se lagbhag ek furlongs kii duuri par rail kii patari ukhdi hui he.’ guard ne poocha, ‘aapako kaise pataa chalaa?’ vah bolaa, ‘shriman! maine anubhav kiya ki gaadi kii swaabhaavik gati main antar aa gaya he. patari se gunjane vaali aawaaj kii gati se mujhe khatre kaa abhas ho rahaa he.’ guard us vyakti ko saath lekar jab kuch duuri par pahunchaa to yah dekhakar dang rahaa gaya ki vastav main ek jagah se rail kii patari ke jod khule hue hai or sab nat-bolt alag bikhare pade hai. duusare yatri bhi vahaan aa pahunche. jab logon ko pataa chalaa ki us vyakti kii sooyeeboojh ke kaaran unki jaan batch gai he to ve uski prashansa karne lage. guard ne poocha, ‘aap koun hai?’ us vyakti ne kaha, ‘main ek ejeeniyar hum or meraa naam he dow em. vishweshwaraiya.’ naam sun sab stabdh rah gaye. darasal us samay tak desh main dow vishweshwaraiya kii khyaati fail chuki thi. log unase kshamaa maangane lage. dow vishweshwaraiya kaa uttar tha, ‘aap sab ne mujhe jo kuch bhi kaha hoga, mujhe to bilkul yaad nahin he.’
 chir yauvan kaa rahasy- bharat-ratna se sammanit dow mokshagundam vishweshwaraiya ne sau varsh se adhik kii aayu pai or ant tak sakriy jivan vyateet kiya. ek baar ek vyakti ne unase poocha, 'aapke chir yauvan kaa rahasy kya he?' dow vishweshwaraiya ne uttar diya, 'jab budhapa meraa daravaaza khatkhatata he to main bheetar se jawaab detaa hum ki vishweshwaraiya ghar par nahin he. or vah niraash hokar laut jaataa he. budhaape se meri mulaakaat hi nahin ho paati to vah mujh par haaavee kaise ho saktaa he?'
