  satyendranath bose  bhartiya ganitagya or bhautik shastri hai. bhautik shaastra main do prakaar ke anu maane jate hai - bosaan or fermian. iname se bosaan satyendra nath bose ke naam par hi hai.
 satyendranath bose kaa janm 1 janvari 1894 ko kolkata main hua tha. unki aarambhik shiksha unke ghar ke paas hi sthit saadhaaran skool main hui thi. iske baad unhen new indian skool or phir hindu skool main bharti karaayaa gaya. schuli shiksha puri karke satyendranath bose ne kolkata ke prasiddh presidency college main pravesh liya. vah apni sabhi parikshaon main sarvaadhik ank pate rahe or unhen pratham sthaan miltaa rahaa. unki pratibha dekhakar kaha jaataa tha ki vah ek din piyare simon, laplas or agsteen lui kouthi jaise ganitagya banenge.
 satyendranath bose ne san 1915 main ganit main em.es.si. pariksha pratham shrenee main sarvapratham aakar uteern kii. unki pratibha se prabhavit hokar sar ashutosh mukherjee ne unhen praadhyaapak ke pad par niyukt kar diya. un dinon bhautik vigyaan main nai-nai khojein ho rahi thim. german bhautikashastri maiks plank ne kwantum siddhant kaa pratipaadan kiya tha. uskaa arth yah tha ki urja ko chote-chote hisson main baanta ja saktaa he. germany main hi albert oinstin ne "saapekshata kaa siddhant" pratipaadit kiya tha. satyendranath bose in sabhi khojon kaa adhyayan kar rahe the. bose tathaa oinstin ne milakar bose-oinstin statisticks kii khoj kii.
 unhone ek lekh likhaa- "planks lau and lite kwantum" ise bharat main kisi patrika ne nahin chapa to satyendranath ne use sidhe oinstin ko bhej diya. unhone iskaa anuwaad german main swayan kiya or prakashit kara diya. isse satyendranath ko bahut prasiddhi mili. unhone europe yatra ke dauraan oinstin se mulaakaat bhi kii thi. san 1926 main satyendranath bose bharat laute or dhaka vishvavidhyalay main 1950 tak kaam kiya. phir shantiniketan main vishwa bharti vishvavidhyalay ke kulapati bane. unka nidhan 4 farvari 1974 ko hua. apane vaigyanik yogadan ke liye vah sadaa yaad kiye jaayenge.
 
