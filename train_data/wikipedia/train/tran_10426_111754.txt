 vaidic dharmapar ek shrenee kaa bhaag
 moksh
 dhyaan yoga 
 
 muktinath vaishnav sampradaay ke pramukh mandiron main se ek he. yah tirthasthan shaligram bhagwaan ke liye prasiddh he. shaligram darasal ek pavitra pathar hota he jisko hindu dharm main poojaneey mana jaataa he. yah mukhya rup se nepal kii ore pravaahit hone vaali kaali gandki nadi main paaya jaataa he. jis kshetra main muktinath sthit hai usko muktikshetra' ke naam se janaa jaataa hai. hindu dharmik manyataon ke anusaar yah vah kshetra he, jahaan logon ko mukti yaa moksh praapt hota he. muktinath kii yatra kaaphi mushkil he. phir bhi hindu dharmavalambee badi sankhya main yahaan tirthaton ke liye aate hai. yatra ke dauraan himalay parvat ke ek bade hisse ko langhna hota he. yah hindu dharm ke duurastha tirthasthanon main se ek he.
 muktinath 108 divya deshon main se ek he. yah 'divya desh' vaishnavon kaa pavitra mandir hota he. paaramparik rup se vishnu shaligram shila yaa shaligram pathar ke rup main puuje jate hai. is pathar kaa nirmaan pragaitihaasik kaal main paae jane vaale kiton ke jeevashm se hua tha, jo mukhyat: tethis sagar main paae jate the. jahaan ab himalay parvat he. puranic manyataon ke anusaar shaligram shila main vishnu kaa nivas hota he. is sambandh main anek puranic kathaayen bhi prachlit hai. inhen kathaon main se ek ke anusaar jab bhagwaan shiv jalandhar naamak asur se yuddh nahin jeet paa rahe the to bhagwaan vishnu ne unki madad kii thi. kathaon main kaha gaya he ki jab tak asur jalandhar kii patni vrinda apane satitv ko bachaae rakhti tab tak jalandhar ko koi parajith nahin kar saktaa tha. aise main bhagwaan vishnu ne jalandhar kaa rup dhaaran karke vrinda ke satitv ko nasht karne main safal ho gaye. jab vrinda ko is baat kaa ahsaas hua tabatak kaaphi der ho chuki thi. isse dukhi vrinda ne bhagwaan vishnu ko keede-makode banakar jivan vyateet karne kaa shaap de daalaa. falswaroop kalantar main shaligram pathar kaa nirmaan hua, jo hindu dharm main aradhy hai. puraani dantakthaon ke anusaar muktikshetra vah sthaan he jahaan par moksh kii prapti hoti he. yaheen par bhagwaan vishnu shaligram pathar main nivas karte hai. muktinath buddha dharmavalambiyon ke liye bhi ek mahatvapurn sthaan he. isi sthaan se hokar uttari-pashchimi kshetra ke mahaan buddha bhikshu padmasambhava buddha dharm ke prachaar-prasar ke liye tibet gaye the.
 muktinath helicopter ke dwaara pokhara-muktinath maarg yaa jomasom maarg se bhi ek din main jaaya ja saktaa he. is maarg ne paramparaagat chadhaai ke raste ko kuch had tak kam kiya he. lekin aaj bhi aam log muktinath jane ke liye chadhaai ko hi praathamikta dete hai. chadhaai ke samay do alag-alag raste milte hai, jo kaali gandak nadi ke paas tathopani naamak jagah par jaakar aapas main mil jaati he. raste main aamtaur par sabhi jagahon par rukne ke liye nijee loj mil jate hai. ye loj sabhi tarah kii mulbhoot suvidhaayen muhaiyaa karaate hai. kai baar to yatriyon ke liye kaaphi behatar suvidhaayen bhi uplabdh karai jaati hai. in sabake baavjood tirthayatriyon ko apane saath sleeping bag bhi jarur le janaa chahie taaki kisi bhi tarah ke atirikt pareshaaniyon se bachaa ja sake. yatra ke dauraan maarg main pitthu aasaani se uplabdh ho jate hen. in pitthuon ko yatriyon ke dwaara hi bhojan diya jaataa he. chunki is maarg kaa upyog videshiyon ke dwaara bhi kiya jaataa he, at: yahaan khaane kii acchhee vyavastha hoti he. bhojan main shaakaahaari or maansaahaari donon tarah ke bhojan uplabdh rahete hai. iske alaava silband pani bhi aasaani se mil jaataa he. lekin saamanyat: nepali style kaa bhojan daal-bhaat aasaani se miltaa he. agar aap guide rakhana chaahate hai to vah bhi mil saktaa he.
 muktinath kii yatra 5-6 dinon main puri hoti he.
 kathmandu se 200 kimi pashchim main sthit pokhara se bas ke dwaara yatra prarambh hoti he. is dauraan aap pokhara shahar ko dekhne kaa lutf uthaa sakate hai.
 yahaan se 20 minute kii hawaii yatra karke jomasom janaa hota he. iske baad 2 ghante kii chadhaai ke uparaant kagabeni main raatri vishram kar sakate hai. madhyakaalin style main based chote-chote tibeti gaanvon ke alaava vahaan ke khubasurat vaataavaran kaa bhi majaa liya ja saktaa he. 
 muktinath ke liye 6 ghante lambii chadhaai kii shuruuaat hoti he. madhyamaarg main aap lunch le sakate hai. iske baad pavitra snaan ke uparaant puja-archana prarambh ho jaati he.
 subah ke naste ke baad utarane kii prakriya shuru ho jaati he. jomasom main pehali raat gujaarna hota he.
 agle subah pokhara ke liye hawaii maarg se janaa hota he. iske baad kathmandu ke liye uplabdh madhyamon ke dwaara prasthaan kiya jaataa he.
 jomasom se muktinath ek din kii chadhaai par sthit he. pokhara kathmandu se lagbhag 200 kimi kii duuri par he. jomasom pokhara se 48 kimi uttar main sthit he. 
 kathmandu se muktinath: mukhya rajmarg pokhara se benighat or khayrani ke raste se hokar jaati he. benny se hote hue suikhet, nayapul, kushma or baglung ke liye bhi road jaati he. chadhaai ke liye tukuche se hokar tathopani, ghasa or larjung ke raste maarg jaati he. jomasom se hokar marpha or syang ke liye sadak maarg. muktinath se jharkot ke liye chadhaai kaa rasta jaataa he. 
 pahchaan patr or mudra-: bharatiyon ke liye vija kii koi aavashyaktaa nahin he. lekin vaise yatri jo hawaii maarg se yatra karte hai, unke liye matadaata pahachaanapatr yaa pan card sambandhi dastavej dena aavashyak he. bhartiya mudra abaadh rup se laayaa ja saktaa he. vinimay kii suvidha bhi uplabdh he. lekin 100 rou. se zyada kaa note le janaa pratibandhit he. bharat ke 100 rou. ke note ke badale 160 nepali rupe diya jaataa he.
 bharat se muktinath-: rajdhani dilli se kathmandu ke liye niyamit rup se fliten hai. iske alaava kolkata, varanasi, bengalore or patna se bhi niyamit fliten hai. dilli or kolkata se sadak maarg ke dwaara bhi yatra kiya ja saktaa he. isamen kul 8-10 ghante lagate hai. nepal sthit birganj raksol se kaaphi najadik he. yahaan se kathmandu ke liye hawaii yatra kaa maarg maatr 30 minute kii he. gorakhpur se bhi kathmandu jaaya ja saktaa he.
 kathmandu se muktinath-: pokhara ko muktinath kaa 'getwe' bhi kaha jaataa he jo kendriya nepal main sthit he. darshanarthiyon ko yah salaah di jaati he ki ve pehle kathmandu aaen tathaa vahaan se pokhara ke liye sadak yaa hawaii maarg se ja sakate hai. vahaan se pun: jomasom janaa hota he. yahaan se muktinath jane ke liye aap helicopter yaa flite le sakate hai. yatri bas ke madhyam se bhi yatra kar sakate hai. sadak maarg se jane par pokhara pahunchane ke liye kul 200 kimi kii duuri tay kerani hoti he. pokhara se muktinath ke liye 8-9 ghante kii chadhaai kerani hoti he. iske saath hi tattu se bhi jaaya ja saktaa he.
 
 nirdeshaank: 28°48′N 83°52′E / 28.80°N 83.87°E / 28.80; 83.87
