 bird flu yaa pakshi influenza yaa pakshi flu ek vishaanu janit rog he. yah vishaanu jise influenza e yaa tip e vishaanu kehete hai, aam taur me pakshiyon main paaya jaataa he, lekin kabhi kabhi yah maanav sahit anya kai stanadharion ko bhi sankramit kar saktaa he, jab yah maanav ko sankramit karata he to ise influenza kaha jaataa he.
 influenza e ke kai prakaar hote hai jinhe sabase pehle 1878 me italy main ek pakshi main paaya gaya tha. is beemaari ko alag se pahchaanane ke liye koi khaas lakshan nahin hote hai or iske adhiktar prakaaro me kai kamjor lakshan jaise saans lene me kathinaayee, jo aam zukam kaa bhi ek lakshan he, paye jate hai. kuch prakaar ke influenza e kaa sankraman pakshiyon ko or kuch kaa manushya or anya stanadhariyon ko maarane me sakasham hota he. 1918/1919 me failaa influenza jise spanish flu kaha gaya tha, lagbhag 5 se 10 karod logon kii mrityu ke liye uttaradaayi tha. ek or prakaar, jo asian flu ke naam se janaa jaataa he, 1957 main lagbhag 10 lakh logon kii maut kaa jimmedaar bana or duusare ek honkong flu ne bhi 1968 main das lakh logon ko maar kii neend sula diya.
 influenza e kaa ek upaprakaar H5N1 ne 1997 main honkong main chah logon ko maar daalaa, par 2003 ke baad se china main iskaa prakope nahin dekha gaya. 2005 ke madhya tak, yah mukhya rup se dakshin purvi asia main vyaapt tha, lekin tab se yah africa or europe ke kuch hisson main fail gaya he. yah ab tak lakhon pakshiyon ko maar chukaa he or iske prasar ko simit karne ke liye karodon anya pakshiyon ko bhi maaraa ja chukaa he. ab tak yah mukhyat: ek pakshi rog he or bahut kam insaan hi isse sankramit huye hai. H5N1 ke bare main yah chintaa kaa vishay yah he ki yah lagaataar bahut tej gati se fail rahaa he or yah kabhi bhi ek mahamari kaa rup dhaaran kar lakhon logon kii jaan le saktaa he. duniya bhar kii sarkarein is samasya se nipatane ke liye arabon dollar kharch kar rahi hai. yah kharch mukhyat: H5N1 ke adhyayan, tikon kii khoj, flu pratirodhi dawaaon kaa utpaadan va bhandaran, mahamari se nipatane ke upayon kaa abhyaas yojit karnaa ke saath or bhi kai anya mahatvapurn gatividhiyaan shaamil he.
 bharat me yah vishaanu mukhyat: bangladesh se sate assam or pashchim bengal me paaya jaataa he or har 6 maheene ke antaraal par iske pun: paye jane kii khabar aati rahati he. apni lakh koshishon ke baad bhi rajya sarkare is par kaabo paane me asamarth hai. vaigyanik iskaa mukhya kaaran ilaake me swachhta kii bhayankar kami ko maanate hai.
