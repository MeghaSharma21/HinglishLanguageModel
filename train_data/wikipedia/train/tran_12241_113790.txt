 beemaa vigyaan keval bime kaa saadhaaran gyaan nahin he, apitu yah ganit, rasayan aadi anya vigyaanon kii tarah hi ek vishesh prakaar kaa vigyaan he, jisaki unnati vishesh rup se bime ke sambandh main hui he. iskaa samuchit upyog jivan beemaa main hi hota he, yadhyapi kuch na kuch upyog anya sthalon main bhi ho saktaa he.
 is vigyaan kii aadhaar visheshkar prayikta tathaa sankhyikeey vigyaan he. ganit kii un shakhaon ko jinka upyog is vigyaan main hota he, beemaa ganit kaha ja saktaa he. isi prakaar sankhyikee kii us shakha ko jiskaa upyog is vigyaan main hota he beemaa sankhyikee kah sakate hai.
 bhoot or vartmaan kaal ke aankadon ke aadhaar par bimaavigya hamen batalaata he ki prati second ek manushya mar jaataa he. is prakaar har samay hi koi na koi mar rahaa hota he. tab bhi ham apane dainik kaaryon main kabhi is vichaar ko paas fatakane nahin dete. yadi ham har samay kaa adhikansh samay yahi sochate rahen ki kahin agle kshan hamen kaal kaa grass na bananaa pade, to jivan dubhar evam niraashamay ho jayega. aisa kyon he? isliye ki ham sabhi main kuch na kuch "bimaavigya" kaa ansh vidyaman he. ek din main shaayad 25 hajaar manushyon main se ek ke marane kii baari aati ho, at: swaabhaavik he har ek apane ko 24,999 main samajhataa he. is hisaab se kah sakate hai ki ek manushya ko agle choubees ghanton main mrityu kii sambhaavna 25 hajaar main ek, yaa 1/25000 = 0.00004, baar he or choubees ghante jivit rahane kii sambhaavna 0.99996 baar he. donon milakar nishchit hi puraa ek hona chahie, kyonki jivit rahane yaa na rahane ke sivaa teesraa koi maarg nahin he.
 uparyukt gananaa main sab manushyon ko ekasaan mrityushil mana gaya he, par vastav main aisa nahin he. kis prakaar ke manushyon ko ek jaisaa mana jaae or kis prakaar ke manushyon ko inase bhinn or kitna bhinn mana jaae, ye sab jatil prashn hai or inako hal karnaa bimaavigya kaa kaam he. or to or, jab koi vyakti jeevanavritti ke liye aavedanpatr detaa he, to uski matryata kam maani jaati he or jab vahi vyakti jivan bime kaa prastaav rakhata he tab bahudhaa uski doctori pariksha kii jaati he or phir bhi "matryata" kuch adhik maani jaati he.
 maan lijie sanai ek 20 varshiya swasth yuvak he. uske vyavsaay, vanshaparampara, rahan sahan aadi sab kaa vichaar kar beemaa vijna ne yah nishchit kiya ki ek varsh main sanai jaise ek hajaar vyaktiyon main se do ke marane kii aashaa he, to ham kahenge ki matryata kii vaarshik dar hajaar main do, athwa 0.002, he.
 bimaavigya aankadon ke aadhaar par ek shrenee vishesh yaa samooh ke liye bhavishyavaanee karte hai. unhen kisi vyaktivishesh main koi ruchi nahin hoti. ve maranevaale vyaktiyon ke parivaar kii sahaayta karnaa chaahate hai. iske liye unhone beemaa yojanaayen banaai hai. ve arjak yuvakon ko kehete hai, ""hamaari kisi jivan beemaa yojana main beemaa kara lo. asamay main maranevaalon kaa bhala hoga, jenevaalon kaa bhi bhala hoga."" jivan beemaa tathaa anya prakaar ke biimon main yah bada antar he ki anya biimon main jis vastu kaa beemaa hota he uske vasht hone par, milanevaale bimaadhan se vahi vastu phir praapt ho sakati he. usamen bimaakrit vastu kaa mulya hota he, kintu jivan kaa mulya nahin hota. jivan kaa beemaa guarantee ke rup main nahin ho saktaa. jivan lautaaya nahin ja saktaa. bimaadhan se arjak vyakti kii mrityu se uske ashriton ko honevaali aarthik haani ko dur yaa kam kiya ja saktaa he. yahi kaam prayek jivan beemaa yojana karti he. sanai chaahe beemaa karaane ke teen maheene baad hi kyon na mar jaae, uske ashriton ko puraa beemaa dhan milegaa.
 bimaavigya jaanate hai ki thode se logon kaa beemaa karne se bhavishyavaanee ke ankon or vaastavik ankon main antar adhik ho saktaa he, par bade paimaane par beemaa karne se bhavishyavaanee adhik sahi utarati he. isliye kisi bhi bimyogy vyakti ko bina beemaa karaae chhodana nahin chahie. saath hi bimaavigya yah bhi jaanate hai ki aswasth manushya adhik sugamawa se beemaa karaane ko taiyaar ho jate hai tathaa is prakaar ke hi log sugamawa se badi rakamon kaa beemaa prastaav karte hai. atev badi dhanrashi tathaa adhik umravaale logon ke beemaa prastaavon ke sambandh main ve vishesh saavdhaanee rakhte hai tathaa uchit doctori pariksha kii salaah bhi dete hai.
 bade paimaane par bime kaa kaam karne se bimaakrit jansamooh se bahut badi dhanrashi aati he. itani badi dhanrashi se acha sood kamaaya ja saktaa he. jivan beemaa nigam ke paas lagbhag saat arab rupayon kii dhanrashi he, jisase byaaj aadi ke rup main kai karod rupee vaarshik praapt hote hai. itani badi dhanrashi se raashtra kii badi seva hoti he. is dhanrashi kaa ek bada bhaag, sarkaron ke paas sood par jamaa kiya jaataa he, jiskaa panchavarshiya yojanaon ko karyanvit karne main upyog haata he. saath hi uparyukt dhanrashi se nijee vyavsaayon ko bhi poonji praapt hoti he. bade paimaane par kaam karne main badi mehnat or bade sanghathan kii bhi aavashyaktaa he. iske prabandh main bada vyay bhi hota he. 
 bimaavigya matryata, bhavishya main kamaaya janevaala byaaj or honevaali aay tathaa bime ke liye aavashyak sanghathan par honevaale vyay aadi par dhyaan rakhte hai. ye sabhi pehle se thik thik nishchit nahin kiye ja sakate, phir bhi bhoot, vartmaan or samaaj kii dasha aadi dekhakar yathasambhav sahi anumaan lag jaataa he. inhen sab baton par vichaarkar beemaa kist nirdhaarit kii jaati he.
 kisi beemaa sanstha kii atul dhanrashi ko hi dekhakar uski aarthik dasha kaa anumaan nahin kiya ja saktaa. jo shulk bimaakrit vyaktiyon se praapt hota rahata he, uskaa adhikansh unhen yaa unke ashriton ko kai varshon baad beemaa dhan ke rup main lautaaya jaataa he. ek nai beemaa sanstha yaa teji se vruddhi karanevaali beemaa sanstha ke paas aarthik dasha kharaab hone par bhi apaar dhan raashi hogi, at: moolyankan ke rup main bimaavigya kaa ankush sanstha par na ho to prabandhakon ko badhati hui dhanrashi ko lutaa dene kaa pralobhan ho saktaa he. isliye bimaavigya ko samay samay par jivanankik moolyankan karnaa padataa he.
 bimaavigya banane ke liye ganit kii yogyata bahut acchhee honi chahie. bimaavigya ko kisi bhi prashn par vichaar karte samay, use har paksh se dekhnaa hota he. use sankhyikee kaa acha gyaan tathaa vyaavhaarik arthshaastra kaa bhi bahut gyaan praapt karnaa hota he. beemaa vigyaan kii shiksha ek uttam prakaar kii shiksha he or manushya ko kisi bhi sthal main yogyatapurvak kaam karne main sahaayta detii he.
