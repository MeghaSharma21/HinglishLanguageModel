 wales ke anjalase main is kaisal kaa nirmaan england ke raja edward pratham ne wales ko jeetne ke apane abhiyaan ke antargat aarambh karavaaya tha. edward kaa banwaaya hua yah sabase bada or aakhri kaisal tha. nirmaan 1295 main prarambh hua lekin puraa hone se pehle hi dhan samaapt ho gaya . lihaaja yah aaj tak usee adhuri avasthaa main padaa he. lekin is adhuurepan main bhi advithiya sundarataa he. apane jamaane main iskaa nirmaan sainya kala kaa utakrishth namoona mana jaataa tha. isiilie ise vishwa viraasat kii suchi main bhi shaamil kiya gaya he. lekin sanyog kii baat rahi ki 17veen sadi ke grih yuddh ke alaava is kaisal ko koi sainya halchal kaa sakshi banane kaa avasar na mila. uttari wales main castles kii bharmaar he. bumaris se thodi hi duuri par konvi, harlekh or kairnarphone ke castles ke alaava dolbadarn va dolvidelan ke do chote romantic kaisal bhi he. lekin ye sabhi bumaris ke aage kahin nahin thaharte. yahaan pravesh ke liye 5.75 dollar kaa shulk dena hota he.
