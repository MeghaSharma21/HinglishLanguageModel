 kakori kand bhartiya swatantraaa sangram ke krantikariyon dwaara british raaj ke viruddh bhayankar yuddh chhedane kii khatarnaak manshaa se hathiyaar kharidne ke liye british sarkaar kaa hi khajaana lut lene kii ek aitihaasik ghatana thi jo 9 agast 1925 ko ghati. is train dakaiti main germany ke bane chaar mouzar pistaul kaam main laaye gayi the. in pistolon kii visheshta yah thi ki inamen bat ke peeche lakdi kaa bana ek or kunda lagaakar raifal kii tarah upyog kiya ja saktaa tha. hindustan republican association ke keval das sadasyon ne is puri ghatana ko anjaam diya tha. 
 krantikariyon dwaara chalaae ja rahe aazaadee ke aandolan ko gati dene ke liye dhan kii tatkaal vyavastha kii jarurat ke maddenjar shahjahanpur main hui baithak ke dauraan ram prasad bismil ne angreji sarkaar kaa khajaana luutane kii yojana banaayi thi. is yojananusaar dal ke hi ek pramukh sadsy rajendranath lahidi ne 9 agast 1925 ko lakhanu jile ke kakori railway stesan se chhuti "aath down saharanpur-lakhanu paisenjar train" ko chen khinch kar roka or krantikari pandit ram prasad bismil ke netritv main ashfak ulla khan, pandit chandrasekhar azaad va 6 anya sahyogiyon kii madad se samoochee train par dhaava bolte hue sarkari khajaana lut liya. baad main angreji hukumat ne unki party hindustan republican association ke kul 40 krantikariyon par samraat ke viruddh sashastr yuddh chhedane, sarkari khajaana luutane va musafiron kii hatya karne kaa mukadmaa chalaaya jisamen rajendranath lahidi, pandit ram prasad bismil, ashfak ulla khan tathaa thakur roshan singh ko mrityu-dand sunaayi gayi. is mukademen main 16 anya krantikariyon ko kam se kam 4 varsh kii sajaa se lekar adhiktam kaala pani tak kaa dand diya gaya tha.
 hindustan prajatantra sangh kii ore se prakashit ishtahaar or uske samvidhan ko lekar bengal pahunche dal ke donon netaa- shachindranath sanyaal bankura main us samay giraftaar kar liye gayi jab ve yah ishtahaar apane kisi saathi ko post karne ja rahe the. isi prakaar yogeshchandra chatarji kanpur se party kii meeting karke jaise hi haavda stesan par train se utre ki ech0aar0e0 ke samvidhan kii dher sari pratiyon ke saath pakad liye gayi or unhen hazaribagh jail main band kar diya gaya. 
 donon pramukh netaaon ke giraftaar ho jane se ram prasad 'bismil' ke kandhon par uttar pradesh ke saath-saath bengal ke krantikari sadasyon kaa uttardaayitv bhi aa gaya. bismil kaa swabhaav tha ki ve yaa to kisi kaam ko haath main lete na the or yadi ek baar kaam haath main le liya to use puraa kiye bagaiyr chhodte na the. party ke kaary hetu dhan kii aavashyaktaa pehle bhi thi kintu ab to vah aavashyaktaa or bhi adhik batch gayi thi. kahin se bhi dhan praapt hota na dekh unhone 7 march 1925 ko bichpuri tathaa 24 may 1925 ko dwarkapur main do raajnneetik dakaitiyaan daaleen to parantu unamem kuch vishesh dhan unhen praapt na ho sakaa.
 in donon dakaitiyon main ek-ek vyakti maukey par hi maaraa gaya. isse bismil kii aatma ko atyadhik ksht hua. aakhirkaar unhone yah pakkaa nishchay kar liya ki ve ab keval sarkari khajaana hi lootenge, hindustan ke kisi bhi rais ke ghar dakaiti bilkul na daalenge.
 8 agast ko ram prasad 'bismil' ke ghar par hui ek immergency meeting main nirnay lekar yojana bani or agle hi din 9 agast 1925 ko shahjahanpur shahar ke railway stesan se bismil ke netritv main kul 10 log, jinamein shahjahanpur se bismil ke atirikt ashfak ulla khan, murari sharma tathaa banavaari laal, bengal se rajendra lahidi, shachindranath bakshi tathaa keshav chakravarti, banaras se chandrasekhar aaazaad tathaa manmathanath gupt evam auraiya se akele mukundi laal shaamil the; 8 down saharanpur-lakhanu paisanger railgadee main savaar hue. 
 in krantikariyon ke paas pistolon ke atirikt germany ke bane chaar moujar bhi the jinke bat main kunda laga lene se vah choti automatic raifal kii tarah lagata tha or saamne vaale ke man main bhay paidaa kar detaa tha. in moujaron kii maarak kshamta bhi adhik hoti thi un dinon ye moujar aaj kii e0ke0-47 raifal kii tarah charchit hua karte the. lakhanu se pehle kakori railway stesan par ruk kar jaise hi gaadi aage badhi, krantikariyon ne chen khinchakar use roak liya or guard ke dibbe se sarkari khajaane kaa baksaa neeche gira diya. pehle to use kholane kii koshish kii gayi kintu jab vah nahin khulaa to ashfak ulla khan ne apana moujar manmathanath gupt ko pakadaa diya or hathaudaa lekar baksaa todane main jute gaye. 
 manmathanath gupt ne utsukathavash moujar kaa tregar dabaa diya jisase chhuti goli ahamed ali naam ke musafir ko lag gayi. vah maukey par hi dher ho gaya. shighratavash chaandi ke sikkon va noton se bhare chamade ke thile chaadaron main baandhakar vahaan se bhaagane main ek chadar vahiin chhot gai. agle din akhabaaron ke madhyam se yah khabar puure sansar main fail gayi. british sarkaar ne is train dakaiti ko gambheertha se liya or si0ai0di0 inspector tasadduk hossain ke netritv main scotland kii sabase tej tarraar police ko isaki jaanch kaa kaam saunp diya.
 khufia pramukh khan bahadur tasadduk hossain ne puri chaanbin or tahakikat karke bartania sarkaar ko jaise hi is baat kii pushti kii ki kakori train dakaiti krantikariyon kaa ek suniyojit shadyantr he, police ne kakori kand ke sambandh main jaankaree dene va shadyantr main shaamil kisi bhi vyakti ko giraftaar karwaane ke liye inaam kii ghoshnaa ke saath ishtihaar sabhi pramukh sthanon par laga diye jiskaa parinaam yah hua ki police ko ghatnasthal par mili chadar main lage dhobi ke nishaan se is baat kaa pataa chal gaya ki chadar shahjahanpur ke kisi vyakti kii he. shahjahanpur ke dhobiyon se poochne par maaloom hua ki chadar banarsilaal kii he. bismil ke saajheedaar banarsilaal se milakar police ne is dakaiti kaa sara bhed praapt kar liya. police ko usase yah bhi pataa chal gaya ki 9 agast 1925 ko shahjahanpur se ram prasad 'bismil' kii party ke koun-koun log shahar se baahar gayi the or ve kab-kab waapas aaye? jab khufia taur se is baat kii puri pushti ho gai ki ram prasad 'bismil', jo hindustan prajatantra sangh ke leader the, us din shahar main nahin the to 26 sitambar 1925 kii raat main bismil ke saath samooche hindustan se 40 logon ko giraftaar kar liya gaya.
 is aitihaasik maamle main 40 vyaktiyon ko bharat bhar se giraftaar kiya gaya tha. giraftaar ke sthaan ke saath unke naam is prakaar hai: 
 faraar krantikariyon main se do ko police ne baad main giraftaar kiya tha. unke naam va sthaan nimna hai:
 uparokt 40 vyaktiyon main se teen log shachindranath sanyaal bankura main, yogeshchandra chatarji howerah main tathaa rajendranath lahidi dakshineshwar bam visphot maamle main kalakatta se pehle hi giraftaar ho chuke the or do log ashfak ulla khan or shachindranath bakshi ko tab giraftaar kiya gaya jab mukhya kakori shadyantr cese kaa faisla ho chukaa tha. in donon par alag se poorak mukadmaa daayar kiya gaya.
 kakori-kand main keval 10 log hi vaastavik rup se shaamil hue the, police kii ore se un sabhi ko bhi is cese main namjad kiya gaya. in 10 logon main se paanch - chandrasekhar aaazaad, murari sharma, keshav chakravarti, ashfak ulla khan va shacheendra nath bakshi ko chhodkar, jo us samay tak police ke haath nahin aaye, shesh sabhi vyaktiyon par sarkaar banaam ram prasad bismil va anya ke naam se aitihaasik mukadmaa chalaa or unhen 5 varsh kii kaid se lekar phaansi tak kii sajaa hui. faraar abhiyukton ke atirikt jin-jin krantikariyon ko ech0 aar0 e0 kaa sakriy kaaryakarta hone ke sandeh main giraftaar kiya gaya tha unamem se 16 ko sakshya na milane ke kaaran reeha kar diya gaya. special magistate anuddin ne prayek krantikari kii chhavi kharaab karne main koi kasar baaki nahin rakkhi or cese ko seshan court main bhejne se pehle hi is baat ke pakke saboot va gavaah ekatra kar liye the taaki baad main yadi abhiyukton kii taraf se koi apil bhi kii jaye to inamen se ek bhi bina sajaa ke chhootane na paye.
 lakhanu jail main kakori shadyantr ke sabhi abhiyukt kaid the. cese chal rahaa tha isi dauraan basant panchami kaa tyohaar aa gaya. sab krantikariyon ne milakar tay kiya ki kal basant panchami ke din ham sabhi sar par pili topi or haath main pilaa roomaal lekar court chalenge. unhone apane netaa ram prasad 'bismil' se kaha- "pandit ji! kal ke liye koi fadakati hui kavita likhiye, use ham sab milakar gaayenge." agle din kavita taiyaar thi;
 meraa rang de basanti chola....ho meraa rang de basanti chola....
 isi rang main rang ke shiva ne maan kaa bandhan kholaa,yahi rang haldighati main tha pratap ne ghola;nav basant main bharat ke hit veeron kaa yah tolaa,kis masti se pahan ke niklaa yah basanti chola.
 meraa rang de basanti chola....ho meraa rang de basanti chola....
 amar shahid bhagat singh jin dinon lahore jail main band the to unhone is geet main ye panktiyaan or jodi thim:
 isi rang main bismil ji ne "vande-maataram" bolaa,yahi rang ashfak ko bhaayaa unka dil bhi dola;isi rang ko ham maston ne, ham maston ne;dur firangi ko karne ko, ko karne ko;lahu main apane ghola.
 meraa rang de basanti chola....ho meraa rang de basanti chola....
 maay! rang de basanti chola....ho maay! rang de basanti chola....meraa rang de basanti chola....
 ram prasad 'bismil' bismil azimaabadi kii yah gazal krantikari jail se police kii lari main adaalat jate hue, adaalat main magistrate ko chidhaate hue va adaalat se lautakar waapas jail aate hue kores ke rup main gaaya karte the. bismil ke balidaan ke baad to yah rachana sabhi krantikariyon kaa mantra ban gayi. jitani rachana yahan di ja rahi he ve log utani hi gaate the.
 sarafaroshi kii tamanna ab hamaare dil main he,dekhnaa he jor kitna bajue-qaatil main he !vaqt aane de bataa denge tuje i aasmaan !ham abhi se kya bataaen kya hamaare dil main he !khinch kar laai he hamako qatl hone kii ummmid,aashiquon kaa aaj jamghat kooch-e-qaatil main he !i shahide-mulko-millat ham tere upar nisaar,ab teri himmat kaa charchaa gair kii mehafil main he !ab na agle balwale hai or na armaanon kii bheed,sirf mit jane kii hasarat ab dile-'bismil' main he !
 paanch faraar krantikariyon main ashfak ulla khan ko dilli or shacheendra nath bakshi ko bhagalpur se police ne us samay giraftaar kiya jab kakori-kand ke mukhya mukademe kaa faisla sunaaya ja chukaa tha. special jaj je0 aar0 dablue0 banet kii adaalat main kakori shadyantra kaa poorak mukadmaa darj hua or 13 july 1927 ko in donon par bhi sarkaar ke viruddh sajeesh rachane kaa sangeen aarope lagaate hue ashfak ulla khan ko phaansi tathaa shachindranath bakshi ko aaajeevan karawas kii sajaa suna di gayi. 
 seshan jaj ke faisle ke khilaaf 18 july 1927 ko avadh chif court main apil daayar kii gayi. chif court ke mukhya nyaayadhish sar louis shart or vishesh nyaayadhish mohammad raja ke saamne donon maamle pesh hue. jagatnarayan 'mullah' ko sarkari paksh rakhane kaa kaam saunpa gaya jabaki sajayaftaa krantikariyon kii ore se ke0si0 dutt, jayakarannath mishra va kripashankar hajela ne kramshah rajendranath lahidi, thakur roshan singh va ashfak ulla khan kii pairvi kii. ram prasad 'bismil' ne apni pairvi khud kii kyonki sarkari kharche par unhen lakshmishankar mishra naam kaa ek bada saadhaaran-sa vakil diya gaya tha jisko lene se unhone saaf manaa kar diya. 
 bismil ne chif court ke saamne jab dharapravaah angreji main faisle ke khilaaf bahes kii to sarkari vakil jagatnarayan mullah ji baglein jhaankate najar aaye. is par chif justise louis sharts ko bismil se angreji main yah poochna padaa - "mistar ramprasad ! from bhich univarsity you haev teken da degree of laa ?" is par bismil ne hans kar chif justise ko uttar diya tha - "excuj me sar ! e king mekar dajant rikhwire eni degree." 
 kakori kand kaa mukadmaa lakhanu main chal rahaa tha. pandit jagatnarayan mullah sarkari vakil ke saath urdu ke shaayar bhi the. unhone abhiyukton ke liye "muljiman" kii jagah "mulajim" shabd bol diya. phir kya tha pandit ram prasad 'bismil' ne tapaak se un par ye chutili fabti kasi: "mulajim hamako mat kahiye, bada afsos hota he; adaalat ke adab se ham yahan tasharif laae hai. palat dete hai ham mauje-hawadis apni jurrat se; ki hamane aandhiyon main bhi chiraag aksar jalaaye hai." unke kehane kaa matlab spashth tha ki mulajim ve nahin, mullah ji hai jo sarkaar se tankhwaah pate hai. ve to raajnneetik bandi hai at: unke saath tameez se pesh aayen. saath hi yah taakid bhi kii ki ve samudr tak kii lehren apane dussahas se palatney kaa dam rakhte hai; mukademe kii baaji palatnaa koun cheez? itnaa bolne ke baad kiski himmat thi jo unke aage thahartaa. mullah ji ko paseene chhot gayi or unhone kanni kaatane main hi bhalaai samajhi. ve chupchaap pichley daravaaje se khisak liye. phir us din unhone koi jirah kii hi nahin. aise hazirajabaab the bismil!
 bismil dwaara kii gayi safai kii bahes se sarkari tabake main sansani fail gayi. mullah ji ne sarkari vakil kii haisiyat se pairvi karne main anakani kii. atev adaalat ne bismil kii 18 july 1927 ko di gayi swayan vakaalat karne kii arji khaarij kar di. uske baad unhone 76 prishth kii tarkpurna likhit bahes pesh kii jise dekhakar jajon ne yah shankaa vyakt kii ki yah bahes bismil ne swayan na likhakar kisi vidhivetta se likhvai he. antatogatva unheen lakshmishankar mishra ko bahes karne kii ijaajat di gayi jinhen lene se bismil ne manaa kar diya tha. yah bhi adaalat or sarkari vakil jagatnarayan mullah kii mili bhagat se kiya gaya. kyonki agar bismil ko puraa mukadmaa khud ladne kii chhot di jaati to sarkaar nishchit rup se mukadmaa haar jaati.
 22 agast 1927 ko jo faisla sunaaya gaya uske anusaar ram prasad bismil, rajendranath lahidi va ashfak ulla khan ko ai0pi0si0 kii dfa 121 va 120 ke antargat aaajeevan karawas tathaa 302 va 396 ke anusaar phaansi evam thakur roshan singh ko pehali do dfaaon main 5+5 kul 10 varsh kii kadi kaid tathaa agali do dfaaon ke anusaar phaansi kaa hukum hua. shachindranath sanyaal, jab jail main the tabhi likhit rup se apane kiye par pashchaatap prakat karte hue bhavishya main kisi bhi krantikari karrwai main hissaa na lene kaa vachan de chuke the jiske aadhaar par unki umr-kaid barkaraar rahi. unke chote bhai bhoopendranath sanyaal va banavaari laal ne apana-apana jurm kabool karte hue court kii koi bhi sajaa bhugatne kii andertaking pehle hi de rakhi thi isaliye unhone apil nahin kii or donon ko 5-5 varsh kii sajaa ke aadesh yathaavat rahe. chif court main apil karne ke baavjood yogeshchandra chatarji, mukundi laal va govindcharan car kii sajaayen 10-10 varsh se badhaakar umr-kaid main badal di gayin. sureshchandra bhattacharya va vishnusharan dublish kii sajaayen bhi 7 varsh se badhaakar 10 varsh kar di gayi. ramakrishna khatri ko bhi 10 varsh ke kathor karawas kii sajaa barkaraar rahi.khubasurat handriting main likhakar apil dene ke kaaran keval pranavesh chatarji kii sajaa ko 5 varsh se ghataakar 4 varsh kar diya gaya. is kand main sabase kam sajaa ramnath pandeya ko hui. manmathanath gupt, jinaki goli se musafir maaraa gaya, kii sajaa badhaakar 14 varsh kar di gayi. ek anya abhiyukt ram dulaare trivedi ko is mukademen main paanch varsh ke kathor karawas kii sajaa di gayi.
 avadh chif court kaa faisla aate hi yah khabar dawanal kii tarah samooche hindustan main fail gayi. thakur manajit singh rathore ne central legislative kauncil main kakori kand ke chaaro mrityu-dand praapt kaidiyon kii sajaayen kam karke aaajeevan karawas main badalane kaa prastaav pesh kiya. kauncil ke kai sadasyon ne sar wiliam moris ko, jo us samay sanyukt praant ke governor hua karte the, is aashay kaa ek prarthana-patr bhi diya ki in chaaro kii sajaaye-maut maaf kar di jaye parantu usne us prarthana ko asweekaar kar diya. central kauncil ke 78 sadasyon ne tatkaaleen vysarai va governor general edward fredrick lindle wood ko shimla jaakar hastakshar yukt memorial diya jis par pramukh rup se pan0 madan mohan malviya, mohammad ali jinna, en0 si0 kelkar, lala lajpat raay, govind vallabh pant aadi ne apane hastakshar kiye the kintu vysarai par uskaa bhi koi asar na hua. 
 iske baad madan mohan malviya ke netritv main paanch vyaktiyon kaa ek pratinidhi mandal shimla jaakar vysarai se dobaaraa mila or unase yah prarthana kii ki chunki in chaaro abhiyukton ne likhit rup main sarkaar ko yah vachan de diya he ki ve bhavishya main is prakaar kii kisi bhi gatividhi main hissaa na lenge or unhone apane kiye par pashchaatap bhi prakat kiya he atah ucch nyaayalay ke nirnay par punarvichaar kiya ja saktaa he kintu vysarai ne unhen saaf manaa kar diya. 
 antatah barrister mohan laal saxena ne privi kauncil main kshamaadaan kii yachika ke dastavej taiyaar karke england ke vikhyath vakil es0 el0 polak ke paas bhijwaye kintu landan ke nyaayadhishon va samraat ke vaidhanik salaahkaaron ne us par yahi daleel di ki is shadyantr kaa sutaradhar ram prasad 'bismil' bada hi khatarnaak or peshewar apradhi he use yadi kshamaadaan diya gaya to vah bhavishya main isse bhi bada or bhayankar kand kar saktaa he. us sthiti main bartania sarkaar ko hindustan main hukumat karnaa asambhav ho jaayegaa. aakhirkaar nateeja yah hua ki privi kauncil main bheji gayi kshamaadaan kii apil bhi khaarij ho gayi.
 
 
 
 
 
