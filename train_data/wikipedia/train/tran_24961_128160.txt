 purana kila nai dilli main yamuna nadi ke kinare sthit pracheen dina-panaah nagar kaa aantarik kila he. is kile kaa nirmaan sher shah suri ne apane shashan kaal main 1538 se 1545 ke bich karavaaya tha. kile ke teen bade dwaar hai tathaa isaki vishaal deevaaren hai. iske andar ek masjid he jisamen do taleey ashtabhuji stambh he. hindu sahitya ke anusaar yah kila indraprastha ke sthal par he jo pandavon kii vishaal rajdhani hoti thi. jabaki iskaa nirmaan afgaani shaasha sher shah suri ne 1538 se 1545 ke bich karaayaa gaya, jisane mughal badshaah humayun se dilli kaa singhaasana chin liya tha. aisa kaha jaataa he ki mughal badshaah humayun kii is kile ke ek se neeche girane ke kaaran durghatanavash mrityu ho gai.
 kaha jaataa he ki dilli ko sarvapratham pandavon ne apni rajdhani indraprastha ke rup main basaaya tha vah bhi isapurv se 1400 varsh pehle, parantu iskaa koi pakkaa pramaan nahin hai. aaj dikh rahe puraane kile ke dakshin purvi bhaag main san 1955 main pareekshan ke liye kuch khandak khode gaye the or jo mitti ke paatro ke tukade aadi paae gaye ve mahabharat kii katha se jude anya sthalon se praapt pura vastuon se mail khate the jisase is puraane kile ke bhubhag ko indraprastha rahe hone kii manyata ko kuch bal mila he. bhale hi mahabharat ko ek dharmagranth ke rup main dekhte hai lekin buddha sahitya “angutar nikaay” main varnit mahajanapadon yatha kaashi, koshal ang, magadh, asmak, avanti, gandhar, chedi aadi main se bahuton kaa ullekh mahabharat main bhi miltaa he jo is baat kaa sanket he ki yah granth maatr puranic hi nahin tathaapi kuch aitihaasikta ko bhi sanjoye hue hai.
 puraane kile kii purvi diwaar ke paas dubaara khudaai 1969 se 1973 ke bich bhi kii gai thi. vahaan se mahabharat kaaleen maanav basasat ke koi pramaan to nahin mili lekin maury kaal se lekar praarambhik mogul kaal tak anwarat vah bhubhag maanav basaahat se paripurna rahaa. aise pramaan milte gaye hai jiname kaal vishesh ke sikke, manake, mitti ke bartan, paki mitti kii yaksha yakshiyon kii choti choti pratimaaen, lipi yukt mudraayen aadi pramukh hai jo kile ke sangrahalay main prardashit hai.
 kehete hai ki mogul samraat humayun ne yamuna nadi ke kinare usee tile par jiske neeche indraprastha dabi padi he, apane swayan kii nagari “dinpanaah” sthapit kii thi. tatpashchaat shershah sur ne jab humayun par vijay praapt kii to sabhi bhawanon ko nasht kar vartmaan dilli, shershahi yaa “shergarh” kaa nirmaan prarambh karavaaya. is bich humayun ne punah sanghatit hokar akraman kiya or apni khoi hui sultanate waapas paa lee. samajha jaataa he ki kile kaa nirmaan kaary humayun ne hi 1545 main purna karaayaa tha.
 purana kila multah yamuna nadi ke tat par hi bana tha parantu uttar or pashchim dishaao ke dhalaan se prathit hota he ki nadi ko jodatii hui ek khai suraksha ke drushti se bani thi. is kile kii chahar deewari lagbhag 2.4 kilometre lambi he or iske teen mukhya darvaaze uttar, pashchim or dakshin main hai. iname se pashchimi darvaaze kaa prayog aajkal kile main pravesh ke liye kiya jaataa he. uttar kii ore kaa dwaar “talaaki darwaja” kehalaata he. yah spasht nahin he ki kab or kyon is darvaaze ke upyog ko pratibandhit kiya gaya. yah kila mogul, hindu tathaa afghani vaastukala ke samanvay kaa ek sundar namoona mana jaataa he.
 shershah dwaara banwaaya gaya sher mandal jo ashtakoneey do manjila bhawan he. isi bhawan main humayun kaa pustkaalay hua karata tha. yaheen par ek baar pustakon ke boj ko uthaaye hue jab humayun sidhiyon se utar rahaa tha, tabhi ajaan kii pukaar sunai padati he, namaaz kaa samay ho chalaa tha. humayun kii aadat thi ki namaaz kii pukaar sunate hi, jahaan kahin bhi hota jhuk jaaya karata. jhukate samay uske pair lambey choge main kahin fas gayi or vah santulan kho kar gir padaa. is durghatana se hui shaareerik kshati se hi 1556 ke purvardh main vah chal basaa.
 mahabharat main ullekith pandavon kii rajdhani indraprastha sambhavtah isi sthaan par thi. puraane kile main vibhinn sthanon par shilapaton par yah vaakya likhe hai. pandavon kii rajdhani indraprastha kahaan thi? is baat ko lekar logon main bahes hoti rahi he. lekin khudaai main mili avasheshon ke aadhaar par puratatvavidon kaa ek bada varg yah maanata he ki pandavon kii rajdhani isi sthal par rahi hogi.
 yadhyapi puratatvavidon ke paas is baat ke pukhta pramaan nahin hai, lekin khudaai ke dauraan yahaan mili bartanon ke avasheshon se kile ke aasapaas pandavon kii rajdhani hone kii baat ko bal miltaa he. yahaan khudaai main aise bartanon ke avshesh mili hai, jo mahabharat se jude anya sthanon par bhi mili hai. iske alaava mahabharat se jude prasang or pracheen paramparaayen bhi is ore sanket karti hai, ki yahaan pandavon kii rajdhani rahi hogi.
 bharat main bahut kam nagar aise hai, jo dilli kii samaan puraane hon. itihaaskaaron ke anusaar purv aitihaasik kaal main jis sthal par indraprastha basaa hua tha, uske oonche tile par 16 veen shatabdi main purana kila banaaya gaya. bhartiya puraatatv surveykshan ne is kile kii kai staron par khudaai kii he. khudaai main pracheen bhure rang se chitrit mitti ke vishisht bartanon ke avshesh mili hai, jo mahabharat kaal ke hai. aise hi bartan anya mahabharat kaaleen sthalon par bhi paae gaye hai. is bare main ek tathy yah bhi he ki indraprastha ke apbhransh indraparat ke naam kaa ek gaanv vartmaan shatabdi ke prarambh tak purana kila main sthit tha. rajdhani nai dilli kaa nirmaan karne ke dauraan anya gaanvon ke saath use bhi hataa diya gaya tha. dilli main sthit saraval gaanv se 1328 isvi kaa sanskrit kaa ek abhilekh praapt hua he. yah abhilekh laal kile ke sangrahalay main upasthit he. is abhilekh main is gaanv ke indraprastha jile main sthit hone kaa ullekh he.
 vahiin mahabharat ke anusaar kuru desh kii rajdhani ganga ke kinare hastinapur main sthit thi. jab pandavon or unke chachere bhai kauravon ke bich sambandh bighad gaye to kauravon ke pita dhritarashtra ne pandavon ko yamuna ke kinare khandavaprastha kaa kshetra de diya. vahaan unhone samudr jaise gaddhon dwaara ghire hue ek nagar ko banaaya or uski rakshaatmak prachiren banaai. vidwaanon kaa mat he ki purana kila kii ruparekha bhi isi prakaar kii thi. isse bhi spasht hota he ki indraprastha ek nagar kaa naam tha, jo purana kila ke sthaan par basaa tha or jis kshetra main yah sthit tha, us kshetra kaa naam khandavaprastha tha. kaha jaataa he ki kauravon par apni vijay ke baad pandavon ne rajdhani indraprastha ko bhagwaan krishna se sambandhit kisi yadav vanshaj ko saunp diya.
 ek or prasang he, jiske anusaar pandavon ne kauravon se paanch gaanv maange the. ye ve gaanv the jinke naamon ke ant main pat aata he. jo sanskrit ke prastha kaa hindi samya he. ye pat vaale gaanv hai inderpat, bagpat, tilapat, sonipat or panipat hai. yah parampara mahabharat par aadhaarit he. jin sthanon ke naam die gaye hai. unamem okhla nahar ke purvi kinare par dilli ke dakshin main lagbhag 22 kilometre duuri par tilapat gaanv sthit he. in sabhi sthalon se mahabharat kaaleen bhure rang ke bartan mili hai.
 
