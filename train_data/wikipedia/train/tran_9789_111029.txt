 
 nirdeshaank: 30°18′59″N 78°01′56″E / 30.3165°N 78.0322°E / 30.3165; 78.0322
 dehradun, dehradun jile kaa mukhyalay he jo bharat kii rajdhani dilli se 230 kilometre dur doon ghati main basaa hua he. 9 november, 2000 ko uttar pradesh rajya ko vibhajit kar jab uttrakhand rajya kaa gathan kiya gaya tha, us samay ise uttrakhand kii antarim rajdhani banaaya gaya. dehradun nagar paryaton, shiksha, sthapaty, samskruti or prakritik saundarya ke liye prasiddh he. iskaa vistrut puranic itihaas he.
 dehradun kaa itihaas kai sau varsh purana he. dehradun se 56 kilometre dur kaalsi ke paas sthit shilaalekh se is par teesri sadi isa purv main samraat ashok kaa adhikaar hone kii soochna milti he. dehradun ne sadaa se hi akramanakariyon ko aakarshith kiya he. khalilullah khan ke netvrutv main 1654 main is par mughal sena ne akraman kiya tha. sirmor ke raja subhak prakaash kii sahaayta se khan gadwa ke raja prithvi shah ko haraane main safal rahe. gaddi se apdast kiye gaye raja ko is shart par gaddi par asin kiya gaya ki ve niyamit rup se mughal badshaah shahjahan ko kar chukaayegein. ise 1772 main gujjaron ne lutaa tha. tatkaaleen raja lalat shah jo prithvi shah ke vanshaj the, kii putree kii shaadi gulab singh naamak gujjar se kii gai thi. gulab singh ke putr kaa niyantran dehradun par tha or unke vanshaj is samay bhi nagar main mil sakate hai.
 gadhwal ke raja lalat shah ke putr praduman shah ke shashan kaal main rohilla najeeb ke pote gulam kaadir ke netritv main afgaanon kaa akraman hua. jisamen usne guru ram raay ke anuyaayiyon or shishyon ko maut ke ghat utaar diya. jin logon ne hindu dharm tyaagane kaa nirnay liya, unhen chhod diya gaya. lekin anya logon ke saath bahut nimarmtapurvak vyavhaar kiya gaya. saharanpur ke rajyapal or afgaan pramukh najibudolla bhi dehradun ko apane adhikaar main karne ke uddeshy main safal rahaa uske baad dehradun par gujjaron, sikhon, rajputon or gorkhaon ke lagaataar akraman hue or yah upjau or sundar bhoomi shighr hi banjar sthal main badal gai. 1783 main ek sikh pramukh bughel singh ne dehradun par akraman kiya or bina kisi bade pratirodh ke sahajata se is kshetra ko jeet liya. 1786 main dehradun par gulam kaadir kaa akraman hua. usne pehle haridwar ko lutaa or phir dehradun par kahar barapaaya. usne nagar par akraman kiya or use jamkar lutaa tathaa baad main dehradun ko barbaad kar diya. 1801 tak amar singh thapa ke netvrutv main gorkha ne doon ghati par akraman kiya or us par adhikaar kar liya. 1814 main nalapani ke liye amar singh thapa ke pote balbhadra singh thapa ke netvrutv main gorkha or general jilespie ke netvrutv main british ke bich yuddh hua. gorkhaon ne is ladaai main jamkar barabari ki or general samet kai british senaaon ko apane praanon se haath dhonaa padaa. is bich gorkhaon ko ek asaamaanya sthiti kaa saamana karnaa padaa or unhen nalapani ke kile ko chhod kar janaa padaa. 1815 tak gorkhaon ko haraa kar british shashan ne is puure kshetra par apana adhikaar kar liya. 
 dehradun ke do smarak prasiddh hai. kaa nirmaan british general gilespie or uske adhikariyon kii smriti main karaayaa gaya he. doosraa smarak gilespie se loha lenevaale captain balbhadra singh thapa or unke gorkha sipaahiyon kii smriti main banwaaya gaya he. kaalanga gadhi sahastradhara sadak par sthit he. ghanta ghar se isaki duuri 4.5 kilometre he. isi varsh dehradun tehsil ke vartmaan kshetra ko saharanpur jile se jod diya gaya. iske baad 1825 main ise kumaun mandal ko hastantarit kar diya gaya. 1828 main alag-alag upayukta ke prabhaar ke antargat dehradun or jaunsaar bavaar hastantarit kar diya gaya or 1829 main dehradun jile ko meerut khand ko hastantarit kar diya gaya. 1842 main dehradun ko saharanpur jile se jod diya gaya or ise jiladhish ke adhinsth ek adhikari ke adhikaar kshetra main rakhaa gaya. 1871 se yah ek alag jila he. 1968 main is jile ko meerut khand se alag karke gadwa khand se jod diya gaya. dehradun ke itihaas ke bare main vistrut jaankaree chander road par sthit state archivs main he. yah sanstha dalanvaala main sthit he.
 dehradun kii sthapana 1699 main hui thi. kehete hai ki sikhon ke guru ramrai kiratpur punjab se aakar yahan bas gaye the. mogul samraat aurangzeb ne unhen kuch gram tehri naresh se daan main dilava die the. yahan unhone 1699 i. main mogul madhbaron se miltaa-julata mandir bhi banwaaya jo aaj tak prasiddh he. shaayad guru kaa deraa is ghati main hone ke kaaran hi is sthaan kaa naam dehradun pad gaya hoga.iske atirikt ek atyant pracheen kinvadanti ke anusaar dehradun kaa naam pehle drosnagar tha or yah kaha jaataa tha ki pandav-kauravon ke guru dronacharya ne is sthaan par apni tapobhumi banaai thi or unheen ke naam par is nagar kaa namakaran hua tha. ek anya kinvadanti ke anusaar jis dronpart kii aushadhiyaan hanuman ji lakshmana ke shakti lagane par lanka le gaye the, vah dehradun main sthit tha, kintu valmiki ramayana main is parvat ko mahoday kaha gaya he.
 dehradun kii jalwaayu samshitoshna he. yahaan kaa taapmaana 16 se 36 degree celsius ke bich rahata he jahaan sheet kaa taapmaana 2 se 24 degree celsius ke bich rahata he. dehradun main ausatan 2073.3 millimetre varsha hoti he. adhikansh varsha june or sitambar ke bich hoti he. agast main sabase adhik varsha hoti he.
 raajpur maarg par yaa daalanavaala ke puraane awasaiya kshetra main purvi yamuna nahar sadak se dehradun shuru ho jaataa he. sadak ke donon kinare sthit chaude baraamde or sundar dhaldaar chhaton vaale chote bangale is shahar kii pahchaan hai. in bangalon ke falon se laden hue pedo vaale bageeche barabas dhyaan aakarshith karte hai. ghantaghar se aage tak faillahua rangeen palaton bazaar yahan kaa sarvaadhik purana or vyast bazaar he. yah bazaar tab astitv main aayaa jab 1820 main british sena kii tukdi ko aane kii aavashyaktaa padi. aaj is bazaar main fal, subjiyan, sabhi prakaar ke kapade, taiyaar vastra juute or ghar main pratidin kaam aane vaali vastuein milti hai. iske store maal, raajpur sadak tak he jiske donon ore vishwa ke lokapriy utpaadon ke sho room hai. anek prasiddh restaraan bhi raajpur sadak par he. kuch choti awasaiya bastiyaan jaise raajpur, klement toun, premanagar or raipur is shahar ke paaramparik gaurav hai.
 dehradun ke raajpur maarg par bharat sarkaar kii drushtibadhiton ke liye sthapit pehali or ekmaatr rashtriya str kii sanstha rashtriya drushtibaadhit santhaan sthit he. isaki sthapani 19veen sadi ke nabbe ke dashak main viklangon ke liye sthapit chaar sansthaaon kii shrankhla main hua jisamen rashtriya drushtibaadhit sanstha ke liye dehradun kaa chayan kiya gaya. yahan drushtibaadhit bacchon ke liye skool, college, chatravaas, braille pustastalay evam dhvanyankit pustakon kaa pustkaalay bhi sthapit kiya gaya he. iske karmchaaree iske andar rahete hai iske atirikt sharp memorial naamak nijee sanstha raajpur main hai yen drushti aapangata tathaa kaanon sambandhi bajaj santhaan tathaa raajpur sadak par duusari anya santhaaye bahut acha kaary kar rahi he. uttrakhand sarkaar kaa ek or nayaa kendra he. karuna vihaar, basant vihaar main kuch kaary shuru kiye he. tathaa gahanta se bacchon ke liye kaary kar rahen he tathaa kuch nagar ke chaaron ore kendra he. dehradun rafeel redracheshair arntarashtriya kend he. rispana brij shaayar grih daalanavaala main hai. jo maansik chunautiyon ke liye kaary karte he. maansik chunautiyon ke liye kaam karne ke atirikt rafeel redracheshair arntarashtriya kendra ne tii.bi va adharang ke ilaaj ke liye bhi aspataal banaaya. adhikansh santhaayen bharat or videsh se swechha se aane waalo ko aakarshith tathaa protsaahit karti he. aavashyaktaa viheen kaa kahana he ki swechha se kaam karne vaale in sansthaaon ko thik prakaar se chalaate he. tathaa ayogy, maansik chunautiyo or kam yogya vaale logo ko vyaktigat rup se chetana dete he.
 dehradun apni pahariyon or dhalaano ke saath-saath saikiling kaa bhi ek mahatvapurn sthaan he. chaaron ore parvato or hariyaali se ghira hone ke kaaran yahan saikiling karnaa bahut sukhad he. lichi dehradun kaa paryaayavachi he kyonki yah swaadisht fal chunindaa jalwaayu main hi ugta he. dehradun desh ke un jagahon main se ek he jahaan lichi ugti he. lichi ke atirikt dehradun ke chaaron ore ber, naashapatti, amaruddha or aam ke ped he. jo nagar kii banaavat ko ghere huye he. ye sari chije ghati ke aakarshan main vruddhi karti he. yadi tum may maah yaa june ke shuru kii garmiyon main bhraman ke liye jaao to tum in falon ko keval dekhogen hi nahi balki kharidonge bhi. basmati chaaval kii lokapriyata dehradun yaa bharat main hi nahi balki videsho main bhi he. ek samay angrej bhi dehradun main rahete the or ve nagar par apana prabhaav chod gayein. udhaaharan ke rup main dehradun kii bakries aaj bhi yahan prasiddh he. us samay ke angrejo ne yahan ke sthaneey staff ko senkna sikhaaya. yah nipunata bahut acchhee siddh hui tathaa yah nipunata agali santati santaan main bhi aayi. phir bhi dehradun ke rahane waalo ke liye yahan ke sthaneey rask, kek, hot kros bans, pastis or kukies mitron ke liye saamaanya uphaar he, koi bhi aisi nahi banaata jaise dehradun main banati he.
 doosraa uphaar jo paryatak yahan se le jate he vikhyath quality kii toffee joki quality restaurant se milti hai. yadhyapi aaj bady sankhya main duusari dukaanon se bhi ye toffee milti he parantu asli toffee aaj bhi sarvotam he. dehradun main annad ke or bahut se paryaapt vikalp he. praryaapt maatra main dehradun main darshneey chije he jo unke liye prakruti ke uphaar he vishesh rup se dehradun se musuri kaa maarg jo ki paidal chalane waalon ke liye bahut lokapriy he. un logo ke liye jo saadhaaran se upar kuch karnaa chaahate he sarvotam yoga sansthaanon main se kisi ek se judana chaiye athwa salsa siikhnaa chaiye.
 sadak margah dehradun desh ke vibhinn hisson se sadak maarg se judaa hua he or yahaan par kisi bhi jagah se bas yaa texi se aasaani se pahunchaa ja saktaa he. sabhi tarah kii basen, gandhi bas stand jo dilli bas stand ke naam se janaa jaataa he, yahaan se khulti hai. yahaan par do bas stand hai. dehradun or dilli, shimla or musuri ke bich dilaks/ semi dilaks bas seva uplabdh he. ye basen klement toun ke najadik sthit antarraji bas terminus se chalati hai. dilli ke gandhi road bas stand se asi dilaks basen bhi chalati hai. yah seva haal main hi yueesartisi dwaara shuru kii gai he. aiesabiti, dehradun se musuri ke liye har 15 se 70 minute ke antaraal par basen chalati hai. is seva kaa sanchaalan yueesartisi dwaara kiya jaataa he. dehradun or uske padosi kendron ke bich bhi niyamit rup se bas seva uplabdh he. iske aasapaas ke gaanvon se bhi basen chalati hai. ye sabhi basen parade ground sthit sthaneey bas stad se chalati hai.
 dehradun or kuch mahatvapurn sthanon ke bich kii duuri neeche di gayi he:
 railh dehradun uttari railway kaa ek pramukh railway stesan he. yah bharat ke lagbhag sabhi bade shaharon se sidhi trainon se judaa hua he. aisi kuch pramukh trainen hai- haavda-dehradun express, chennai- dehradun express, dilli- dehradun express, bandra- dehradun express, indore- dehradun express aadi.vaayu margah jolly grant airport dehradun se 25 se kilometre he. yah dilli airport se acchhee tarah se jude hue hai. air deccan donon airporton ke bich pratidin vaayu seva sanchalit karti he.
