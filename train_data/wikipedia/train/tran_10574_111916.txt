 katyuri rajvansh bharat ke uttrakhand rajya kaa ek madhyayugin rajvansh tha jinke bare main main mana jaataa he ki ve ayodhya ke shalivahan shaasha ke vanshaj hai or isliye ve suryavanshi hai. tathaapi, bahut se itihaaskaar unhen kuninda shaskaon se jodate hai or khas mul se bhi, jinka kumaun kshetra par 6thin se 11veen sadi tak shashan tha. katyuri raajaaon ko giriraj chakrachudamani kii upadhi praapt thi. unki pehali rajdhani joshimath main thi, jo jald hi kartikeypur main sthanantarit kar di gai thi.
 katyuri rajvansh bhi shaq vanshavali ke maane jate hai, jaise raja shalivahan, ko bhi shaq vansh se mana jaataa he. tathaapi, badri dutt pandeya jaise itihaaskaaron kaa maananaa he ki katyuri, ayodhya se aae the.
 unhone apane rajya ko 'kurmanchal' kaha, arthath 'kurm kii bhoomi', kurm bhagwaan vishnu kaa doosraa avatar tha, jisase is sthaan ko iskaa vartmaan naam, kumaun mila. katyuri raja kaa kuldevataa swami kartikeya nepal ke bogtan rajya me virajman he.
 golu champavat, katyuri vansh ke raja jhalurai ke putr the. raja jhalurai apane rajya ke nyaay priy, udaar tathaa praja sevak the. unki 7 raniyaan thim, lekin putr ek bhi nahin. ab ve apane uttaradhikari ko lekar pareshaan rahane lage. jyotishiyon ke kehane ke anusaar unhone bhagwaan bhairav kii aradhana kii or unhen prasann karne ke baad unase santan sukh kaa var maanga. jis par bhairav ne kaha ki tumhaare naseeb main santan kaa sukh he hi nahin. chunki tumne mujhe prasann kiya he to main hi putr rup main janm luungaa lekin ab tumhen aathvin shaadi kerani hogi.
 ek din raja shikaar karne nikle or bhatak gaye. unhen pyaas lagi or tab unhone apane sainikon ko kaha ki ve kahin se bhi pani dhund kar laaen. jab kaaphi der tak sainik nahin laute to vah khud dhundne nikal pade. aakhir unhen ek talab dikhaa, lekin dekha to vahaan unke sainik behosh pade the. lekin pyaas se baichaiyn raja pani pine kii koshish karne lage or tabhi ek aurat kii aawaaj ai. usne rukne ke liye kaha or kaha ki yah talab meraa he, meri hami ke bagaiyr yahaan se koi pani nahin pi saktaa. tumhaare sainikon ne yahi galati kii, parinaam dekh lo.
 raaj us aurat kii khubsuurati ke kaayal ho gaye. unhone apana parichay diya or bataaya ki ye mere sainik hai. tum koun ho? or mere sounikon kaa yah haal kaise? us aurat ne bataaya ki main panchdev devataaon kii bahan kalinga hu. aap yadi raja hai to un ladate hue do bhainson ko alag kar dikhaao tab main maanuungi ki aap raja hai. raja ko samaj nahin aayaa ki inhen kaise chhudaaya jaae. aakhirkaar kalinga ne unhen alag kar diya. raaj hairaan the or itane prabhavit ki unase shaadi kaa man bana liya. panchdevon ne mil kar raja se kalinga kii shaadi kar diya.
 jab baaki raniyon ne use dekha to sabhi dwesh karne lageen. phir ek din vah garbhvatee huin. saaton se yah bardaasht kar paanaa mushkil tha or uske garbh ko khatm karne kii yojana banaai. kalinga ko daraaya ki ek jyotishi ne kaha he ki tumhen apane bachche ko paidaa hote hi dekhnaa acha nahin he. isliye prasav ke dauraan sauton ne uske aakhon par kaali pattee baandh di. jab kalinga kaa baccha hua tab use gaayon ke gaushale main phenk diya, taaki gaayon ke pairon tale dab jaae or kalinga ko bataaya gaya ki usne pathar ko janm diya.
 udhar goshaale main bachche ko kharoch tak nahin ai or gaayon ne us bachche ko apana doodh pilaakar jinda rakhaa. phir bichchhu se bhare ghaas ke khet main daal diya gaya, namak ke dher main dabaaya gaya, lekin yah chini ke dher main badal gaya. aakhirkaar lohe ke sanduk main bachche ko daalkar kaali nadi main baha diya. saat din tathaa saat raat ke baad vah sanduk gauri ghat par panhucha. jahaan bhaana naamak machuaare ke jaal main vah funs gaya. usne or uski patni ne bachche ko dekha tab uske aakhon main khushi kii chamak dikhi, kyonki unhen bhi koi baccha nahin tha. dhire-dhire bachche ke andar adbhut shaktiyaan viksit hone lageen. ek din bachche ne sapane main dekha ki uski maa kalinga rote-bilakhte kah rahi he ki tu meraa putr he. aajaa mere paas bete auki isi ke saath janm kii sari ghatnaayen swapn ke jariye dikhaai de gai. ek din us balak ne apane pita se kaha ki mujhe ek ghoda chahie. garib machuaare ke paas ghoda kahaan se kharid paata, isliye usne badhai se kaath kaa ghod banavaakar bachche ko de diya. bachche ne apane chamatkaarik shakti se us ghode main praan daal die. ek din vah raja jhalurai kii rajdhani dhoomakot panhucha, vahaan ek talab ke paas pahunchakar apane ghode ko baandh kar aaraam karne laga. usee jalashay ke paas hi saaton raniyaan baat kar rahi thim ki kis tarah rani kalinga ke saath shadyantra kar uske bachche ko maarane kii koshish kii thi unhone or kalinga ko khun se lipta silbetta dikhaakar use dhokhaa diya tha. kuch der baad vah apane ghode ko jalashay ke paas le gaya or raniyon ko usne kinare hatane ko kaha or kehane laga ki mere ghode ko pani pinaa he. ve uski bate sun kar hansane lageen or kehane lageen ki tu bevakoof he. kaath kaa ghoda bhi bhala pani pi saktaa he? jawaab main bachche ne kaha agar koi stri silbatte ko janm de sakati he to kaath kaa ghoda pani kyon nahin pi saktaa? yah sunakar sabhi raniyaan hairaan thim or raja ke paas jaakar us bachche kii shikaayatein karne lageen. sainikon se us bachche ko pakadvaaya gaya auki raja ke saamne laayaa gaya. raja ne poocha yah kya bevakoofi he. kaath kaa ghoda pani kaise pi saktaa he? balak ne jawaab diya- maharaj jis raja ke rajya main stri silbatte ko janm de sakati he to yah kaath kaa ghoda bhi pani pi saktaa he. tab us bachche ne raja ko apane janm kii ghatnaon kaa varnan kiya or kaha ki meri maa kalinga ke saath ghor anyaay hua he or aap bhi thage gaye hai. gusse se aag babule hue raja ne saaton raniyon ko bandigrih main daal diya. tab saaton raniyaan pashchaatap karte hue kalinga se maafee maangane lageen. tab us balak ne apane pita ko samajha-bujhaakar unhen maaf kar dene kaa anurodh kiya. ant main raja ne unhen daasiyon ke samaan jivan gujaarne ke liye chhod diya. yahi balak bada hokar gwel, golju, bala goriya gaur bhairav golu ityadi naamon se prasiddh hua.
 bageshwar, pandukeshwar ityadi se praapt shilalekhon se nimna katyuri raajaaon ke naam gyaat hote hai:
 katyuri va chand rajwanshon kaa uttarakhand 
