 ek ganraajya yaa ganatantr sarkaar kaa ek rup he jisamen desh ko ek "saarvajanik maamla" mana jaataa he, na ki shaskaon kii nijee sanstha yaa sampatti. ek ganraajya ke bheetar satta ke praathmik pad viraasat main nahin milte hai. yah sarkaar kaa ek rup he jiske antargat rajya kaa pramukh raja nahin hota.
 ganraajya kii paribhaasha kaa vishesh rup se sandarbh sarkaar ke ek aise rup se he jisamen vyakti naagarik nikaay kaa pratinidhitiv karte hai or kisi samvidhan ke tahat vidhi ke niyam ke anusaar shakti kaa prayog karte hai, or jisamen nirvaachit rajya ke pramukh ke saath shaktiyon kaa pruthakkaran shaamil hota hai, va jis rajya kaa sandarbh sanvaidhanik ganraajya yaa pratinidhi loktantr se hai.
 2017 tak, duniya ke 206 samprabhu rajyon main se 159 apane aadhikarik naam ke hisse main "republic" shabd kaa upyog karte hai - nirvaachit sarkaron ke arth se ye sabhi ganraajya nahin hai, naa hi nirvaachit sarkaar vaale sabhi rashtron ke naamon main "ganraajya" shabd kaa upyog kiya gaya hai. bhale rajyapramukh aksar yah daawa karte hai ki ve "shasiton kii sahmati" se hi shashan karte hai, nagarikon ko apane swayan ke netaaon ko chunane kii vaastavik kshamta ko uplabdh karaane ke asli uddeshy ke badale kuch deshon main chunaav "sho" ke uddeshy se adhik paaya gaya he.
 ganraajya ek aisa desh hota he jahaan ke shashantantr main saiddhanthik rup se desh kaa sarvocch pad par aam janata main se koi bhi vyakti padasin ho saktaa he. is tarah ke shashantantr ko ganatantr kaha jaataa he. "loktantr" yaa "prajatantr" isse alag hota he. loktantr wo shashantantr hota he jahaan vastav main saamaanya janata yaa uske bahumat kii ichha se shashan chalata he. aaj vishwa ke adhikansh desh ganraajya hai or iske saath-saath loktantrik bhi. bharat swayah ek loktantrik ganraajya he.
 /Ganatantra Shabd ki utpatti France country Se Hui Hai
 har ganraajya kaa loktantrik hona avashyak nahin he. taanaashaahee, jaise hitlar kaa najivaad, musolini kaa fasiwad, pakistan or kai anya deshon main faujee taanaashaahee, china, soviet sangh main samyavaadee taanaashaahee, ityadi ganatantr hai, kyonki unka rashtradhyaksh ek saamaanya vyakti he yaa the. lekin in rajyon main loktantrik chunaav nahin hote, janata or vipaksh ko dabaaya jaataa he or janata kii ichha se shashan nahin chalata. aise kuch desh hai :
 har loktantr kaa ganraajya hona aavashyak nahin he. sanvaidhanik rajtantr, jahaan rashtradhyaksh ek vanshanugat raja hota he, lekin asli shashan janta dwaara nirvaachit sansad chalaati he, is shrenee main aate hai. aise kuch desh hai :
 pracheen kaal main do prakaar ke rajya kahe gaye hai. ek rajadheen or duusare ganadhin. rajadheen ko ekadhin bhi kehete the. jahaan gana yaa anek vyaktiyon kaa shashan hota tha, ve hi ganadhin rajya kehalaate the. is vishesh arth main panini kii vyakhya spasht or sunishchit he. unhone gana ko sangh kaa paryaay kaha he . sahitya se gyaat hota he ki panini or buddha ke kaal main anek ganraajya the. tirhut se lekar kapilwastu tak ganraajyon kaa ek chota sa guchha ganga se tarai tak failaa hua tha. buddha shakyagan main utpann hue the. lichchhaviyon kaa ganraajya inamen sabase shaktishaalee tha, uski rajdhani vaishali thi. kintu bharatvarsh main ganraajyon kaa sabase adhik vistaar vahik pradesh main hua tha. uttar pashchim ke in ganraajyon ko panini ne aayudhjivi sangh kaha he. ve hi arthshaastra ke vaartashastropjivi sangh gyaat hote hai. ye log shantical main vaarta yaa krishi aadi par nirbhar rahete the kintu yudhkaal main apane samvidhan ke anusaar yoddha banakar sangram karte the. inkaa raajnneetik sanghatan bahut drudh tha or ye apekshaakrit viksit the. inamen kshudrak or maalav do ganraajyon kaa vishesh ullekh aata he. unhone yavan aakrantha sikandar se ghor yuddh kiya tha. vah malwon ke baan se to ghayal bhi ho gaya tha. in donon kii sanyukt sena ke liye panini ne ganpaath main kshaudrakamalavi sangya kaa ullekh kiya he. punjab ke uttarpashchim or uttarpurv main bhi anek chote mote ganraajya the, unka ek shrunkhala trigart ke pahari pradesh main vistaarit hua tha jinhen parvatiy sangh kehete the. doosraa shrunkhala sindhu nadi ke donon taton par girigahawaron main basane vaale mahabalashali jatiyon kaa tha jinhen prachinkaal main gramaniya sangh kehete the. ve hi vartmaan ke kabyli hai. inke samvidhan kaa utana adhik vikaas nahin hua jitna anya ganraajyon kaa. ve praaia: utsedhajivi yaa luutmaar kar jeevika chalaanevaale the. inamen bhi jo kuch viksit the unhen pug or jo pichde hue the unhen braat kaha jaataa tha. sangh yaa ganon kaa ek teesraa guchha saurashtra main vistaarit hua tha. unamem andhakavrishniyon kaa sangh yaa ganraajya bahut prasiddh tha. krishna isi sangh ke sadsy the atev shantipurv main unhen ardhabhokta rajanya kaha gaya he. gyaat hota he ki sindhu nadi ke donon taton par ganraajyon kii yah shrinkhalaa upar se neeche ko utarati saurashtra tak fail gai thi kyonki sindh naamak pradesh main bhi is prakar ke kai ganon kaa varnan miltaa he. inamen muchakarna, brahminak or shudrak mukhya the. 
 bhartiya ganshasan ke sambandh main bhi paryaapt saamagree uplabdh he. gana ke nirmaan kii ikai kul thi. prayek kul kaa ek ek vyakti gansabha kaa sadsy hota tha. use kulavruddh yaa panini ke anusaar gotra kehete the. usee kii sangya vanshya bhi thi. praaia: ye rajanya yaa kshatriya jati ke hi vyakti hote the. aise kulon kii sankhya prayek gana main parampara se niyat thi, jaise lichchhavigan ke sanghathan main 7707 kutumb yaa kul sammilit the. unke prayek kulavruddh kii sangheey oopaadhi raja hoti thi. sabhaparv main ganadhin or rajadheen shashan kaa vivechan karte hue spasht kaha he ki samrajya shashan main satta ek vyakti ke haath main rahati he. kintu gana shashan main prayek parivaar main ek ek raja hota he. . iske atirikt do baaten or kahi gai hai. ek yah ki ganshasan main praja kaa kalyaan dur dur tak vyaapt hota he. duusare yah ki yuddh se gana kii sthiti sakushal nahin rahati. ganon ke liye sham yaa shanti kii niti hi thi. yah bhi kaha he ki gana main paranubhav yaa duusare kii vyaktitv garima kii bhi prashansa hoti he or gana main sabko saath lekar chalanevaala hi prashansaneey hota he. gana shashan ke liye hi parameshthy yah paribhaashik sangya bhi prayukt hoti thi. sambhavat: yah aavashyak mana jaataa tha ki gana ke bheetar dalon kaa sanghathan ho. dal ke sadasyon ko vagrya, pakshya, grihy bhi kehete the. dal kaa netaa paramavgry kaha jaataa tha.
 gansabha main gana ke samast pratinidhiyon ko sammilit hone kaa adhikaar tha kintu sadasyon kii sankhya kai sahasr tak hoti thi atev vishesh avasaron ko chhodkar praaia: upasthiti parimit hi rahati thi. shashan ke liye antarang adhikari niyukt kiye jate the. kintu niyamanirmaan kaa puraa daayitv gansabha par hi tha. gansabha main niyamanusaar prastaav rakhaa jaataa tha. uski teen vaachana hoti thi or shalakaon dwaara matdaan kiya jaataa tha. is sabha main raajnneetik prashnon ke atirikt or bhi anek prakaar ke saamaajik, vyaavhaarik or dharmik prashn bhi vichararth aate rahete the. us samay kii rajya sabhaaon kii praaia: aise hi lacheelee paddati thi.
 bharatvarsh main lagbhag ek sahasr varshon tak ganraajyon ke utaar chadhaav kaa itihaas miltaa he. unki antim jhalak gupt samrajya ke udai kaal tak dikhaai padati he. samudragupta dwaara dharanibandh ke uddeshy se kiye hue sainik abhiyaan se ganraajyon kaa vilay ho gaya. arvachin puraatatv ke utkhanan main ganraajyon ke kuch lekh, sikke or mitti kii mohren praapt hui hai. visheshat: vijayshaalee yodhey ganraajya ke sambandh kii kuch pramanik saamagree mili he. 
 bhartiya itihaas ke vaidic yug main janon athwa ganon kii pratinidhi sansthaayen thim vidath, sabha or samiti. aage unheen kaa swaroopvarg, shrenee pug or jaanapad aadi main badal gaya. ganatantratmak or rajtantratmak paramparaon kaa sangharsh jari rahaa. ganraajya nriprajya or nriprajya ganraajya main badalte rahe. aitarey brahman ke uttarkul or uttaramdra naamak ve rajya----jo himalay ke paar chale gaye the-----punjab main kuru or madra naamak rajtantrvaadiyon ke rup main rahete the. baad main ye hi madra or kuru tathaa unheen kii tarah shivi, paanchal, mall or videh ganatantratmak ho gaye.
 mahabharat yug main andhakavrishniyon kaa sangh ganatantratmak tha. samrajyon kii pratidwandvita main bhaag lene main samarth uske pradhan krishna mahabharat kii raajnneeti ko mode dene lage. panini ke samay sara vahik desh ganraajyon se bharaa tha. mahavir or buddha ne na keval gyatrikon or shaakyon ko amar kar diya varan bhartiya itihaas kii kaaya palat di. unke samay main uttar purvi bharat ganraajyon kaa pradhan kshetra tha or lichhavi, videh, shakya, mall, coliya, moriy, buli or bhagg unke mukhya pratinidhi the. lichhavi apni shakti or pratishtha se magadh ke udiyaman rajya ke shul bane. par ve apni raksha main peeche na rahe or kabhi to mallon ke saath tathaa kabhi aas paas ke anyaanya ganon ke saath unhone sangh banaaya jo bajjisang ke naam se vikhyath hua. ajatshatru ne apane mantri varshkaar ko bhejkar unhen jeetne kaa upaay buddha se jaananaa chaha. mantri ko, buddha ne anand ko sambodhit kar apratyaksh uttar diya-----anand! jab tak vajgiyon ke adhiveshan ek par ek or sadasyon kii prachur upasthiti main hote hai; jab tak ve adhiveshnon main ek man se baithte, ek man se uthte or ek man se sanghakaarya sampann karte hai; jab tak ve purvapratishthit vyavastha ke virodh main niyamanirmaan nahin karte, purvaniyamit niyamon ke virodh main navaniyamon kii abhisrishti nahin karte or jab tak ve ateet kaal main prasthaapit vajgiyon kii sansthaaon or unke siddhanton ke anusaar kaary karte hai; jab tak ve vajji arhaton or guru janon kaa sanman karte hai, unki mantranaa ko bhakthipurvak sunate hai; jab tak unki naariyaan or kanyaayein shakti or apchaar se vyavastha viruddh vyasan kaa saadhan nahin banaai jaatin, jab tak ve vajjichaityon ke prati shraddha or bhakthi rakhte hai, jab tak ve apane arhaton kii raksha karte hai, us samay tak he anand, vajgiyon kaa utkarsh nishchit he, apakarsh sambhav nahin. ganon athwa sanghon ke hi adarsh par sthapit apane buddha sangh ke liye bhi buddha ne isi prakaar ke niyam banaae. jab tak ganraajyon ne un niyamon kaa paalan kiya, ve bane rahe, par dhire dhire unhone bhi raaj kii oopaadhi apnaani sharu kar di or unki aapasi foot, kisi kii jyeshthata, madhyataa tathaa shishyatv na sweekaar karnaa, unke dosha ho gaye. sangh aapas main hi ladane lage or rajtantrvaadayon kii ban ai. tathaapi ganatantron kii parampara kaa abhi naash nahin hua. punjab or sindh se lekar purvi uttar pradesh or bihar tak ke saare pradesh main unki sthiti bani rahi. chauthi sadi isvi purv main makduniyaan ke samrajyavaadee akramanakar sikandar ko, apane vijay main ek ek inch jameen ke liye keval ladanaa hi nahin padaa, kabhi kabhi chhadam or vishwasghaat kaa bhi aashray lenaa padaa. punjabi ganon kii veerta, sainyakushalta, rajyabhakti, deshprem tathaa aatmahuti ke utsaah kaa varnan karne main unani itihaaskaar bhi na chuke. apane desh ke ganraajyon se unki tulana or unke shashantantron ke bhedopabhed unhone samaj bujhakar kiye. kath, assak, yodhey, maalav, kshudrak, agrashrenee kshatriya, saubhuti, muchukarna or anbashth aadi anek ganon ke narnariyon ne sikandar ke daant khattey kar die or mathrubhumi kii raksha main apane lahu se prithvi laal kar di. kathon or saubhootiyon kaa saundayprem ativaadee tha or swasth tathaa sudanr bachche hi jeene die jate the. balak rajya kaa hota, mata pita kaa nahin. sabhi naagarik sipaahi hote or anekanek ganraajya aayudhjivi. par sab vyarth tha, unki akelepan kii niti ke kaaran. unamem mataiky kaa abhaav or unke chote chote pradesh unke vinaash ke kaaran bane. sikandar ne to unhen jeeta hi, unheen ganraajyon main se ek ke pratinidhi chandragupta tathaa uske mantri chanakya ne unke unmoolan kii niti apanaai. parantu samrajyavad kii dhara main samahit ho jane kii baari keval unheen ganraajyon kii thi jo chote or kamjor the. kulsang to chandragupta or chanakya ko bhi durjaya jaan pade. yah ganraajyon ke sanghatmak swaroop kii vijay thi. parantu ye sangh apwaad maatr the. ajatshatru or varshkaar ne jo niti apanaai thi, vahiin chandragupta or chanakya kaa adarsh bani. samrajyavaadee shaktiyon kaa sarvaatmasaati swaroop saamne aayaa or adhikansh ganatantr mauryon ke vishaal ekaatmak shashan main villin ho gaye.
 parantu ganraajyon kii aatma nahin dabi. sikandar kii talwaar, mauryon kii maar athwa bakhtri yawanon or shaq kushaanon kii akramanakari baadh unamem se kamajoro hi baha saki. apni swatantraaa kaa har mulya chukaane ko taiyaar malloi, yodhey, madra or shivi punjab se neeche utarkar raajapootaana main pravesh kar gaye or shatabdiyon tak aage bhi unke ganraajya bane rahe. unhone shakal aadi apane pracheen nagaron kaa moh chhod madhyamika tathaa ujjayini jaise nae nagar basaae, apane sikke chalaae or apane ganon kii vijaykaamana kii. maalav ganatantr ke pramukh vikramaditya ne shakon se morcha liya, unpar vijay praapt kii, shakari oopaadhi dhaaran kii or smritiswaroop 57-56 i0 pus0 main ek nayaa sanwat chalaaya jo kramash:kritamaalav or vikram sanwat ke naam se prasiddh hua or jo aaj bhi bhartiya gananaapaddati main mukhya sthaan rakhata he. tathaapi swatantryabhaavna kii yah antim lau maatr thi. gupton ke samrajyavad ne un sabko samaapt kar daalaa. bhartiya ganon ke sirmauron main se ek-lichchhaviyon-ke hi dauhitr samudragupta ne unka namonishaan mitaa diya or maalav, arjunayan, yodhey, kaak, kharparik, aabhir, prarjun evam sankanik aadi ko pranaam, aagaman or aagyaakaran ke liye baadhya kiya. unhone swayan apane ko maharaj kahana shuru kar diya or vikramaditya oopaadhidhari chandragupta ne un sabko apane vishaal samrajya kaa shasit pradesh bana liya. bhartiya ganraajyon ke bhagyachakr kii yah vidambnaa hi thim ki unheen ke sambandhiyon ne unpar sabase bade prahaar kiye----ve the vaidehiputra ajatshutra mauri rajkumaar chandragupta maury, licchhavidauhitr samudragupta. par panchayat bhavanaayen nahin marin or ahir tathaa gujars jaisi anek jatiyon main ve kai shatabdiyon aage tak palati raheen.
 pracheen bharat kii bhanti greece kii bhi ganparampara atyant pracheen thim. dorian kabeelon ne igian sagar ke tat par 12 veen sadi i. pus. main hi apni sthiti bana lee. dhire dhire saare greece main ganraajyavaadeen nagar khadey ho gaye. athens, sparta, korinth aadi anek nagarrajya doria greek awaason kii qatari main khadey ho gaye. unhone apni paramparaon, samvidhanon or aadarshon kaa nirmaan kiya, jansattatmak shashan ke anek swaroop saamne aae. praptiyon ke uplakshyaswaroop kirtistambh khadey kiye gaye or aishwaryapurna sabhyataaon kaa nirmaan shuru ho gaya. parantu unki ganavyavasthaaon main hi unki avnati ke beej bhi chhipe rahe. unke aishwarya ne unki sabhyataa ko bhogavaadi bana diya, sparta or athens kii laag daat or parsparik sangharsh prarambh ho gaye or ve adarsh rajya--republic--swayan samrajyavaadee hone lage. unamem tathakthith swatantraaa hi batch rahi, raajnneetik adhikaar atyant simit logon ke haathon rahaa, bahul janata ko raajnneetik adhikaar to dur, naagarik adhikaar bhi praapt nahin the tathaa sevakon or gulaamon kii vyavastha un swatantra nagarrajyon par vyangy siddh hone lagi. swaarth or aapasi foot badhane lagi. ve aapas main to lade hi, iran or macedoniyaan ke samrajya bhi un par tut pade. sikandar ke bhartiya ganraajyon kii qamar todane ke purv use pita philip ne greek ganraajyon ko samaapt kar diya tha. samrajyalipsaa ne donon hi deshon ke nagarrajyon ko dakaar diya.
 parantu pashchim main ganraajyon kii parampara samaapt nahin hui. italy kaa rome nagar unka centre or aage chalakar atyant prasiddh hone vaali roman jati kaa moolsthaan bana. hanibal ne usapar dhaave kiye or laga ki rome kaa ganraajya chur chur ho jaayga par us asaadhaaran vijeta ko bhi jama kii ladaai harkar apni raksha ke liye hatana padaa. rome kii vijayani sena greece se lekar england tak dhaave maarane lagi. par jaisaa greece main hua, vaisaa hi rome main bhi. sainik yudhon main greece ko jeetnevaale roman log sabhyataa or samskruti kii ladaai main haar gaye or rome main greece kaa bhogavilas panpa. abhijaat kulon ke laadle bhrashtachar main duube, janavaadee paaharu bane or use samoochaa nigal gaye---panpei, sijar, antoni sabhi. bhartiya malamal, moti or masaalon kii baariki, chamak or sugandh main ve doobane lage or plini jaise itihaaskaar kii cheekh ke baavjood rome kaa sona bharat ke pashchimi bandargahon se yahan aane laga. rome kii ganraajyavaadee parampara sukh, saundarya or vaibhav kii khoj main lupt ho gai or unke shmashaan par samrajya ne mahal khadaa kiya. agastas uskaa pehla samrat bana or uske vanshajon ne apni samrajyavaadee sabhyataa main saare europe ko dubo dene kaa upkram kiya. par uski bhi ridh un hunon ne tod di, jinaki ek shakha ne bharat ke shaktishaalee gupt samrajya ko jhakazorkar dharashayi kar dene main anya patanonmukh pravritiyon kaa saath diya.
 tathaapi nae uthte samrajyon or saamanti shashan ke baavjood europe main nagar ganatantron kaa abhas charteron or gildon aadi ke jariye phir hone laga. nagaron or saamanton main, nagaron or samraaton main gajab kii kashmakash hui or sadiyon bani rahi; par antat: nagar vijayi hue. unke charteron ke saamanton or samraaton ko sweekaar karnaa padaa.
 madhyakaal main italy main ganraajya uth khadey hue, jinamein prasiddh the genoa, florence, padua evam venice or unke sangrakshak tathaa netaa the unke duk. par rashtriya nripraajyon ke udai ke saath ve bhi samaapt ho gaye. netherlands ke saat rajyon ne speni samrajya ke viru ddh vidroh kar sanyukt netherlands ke ganraajya kii sthapana kii.
 aage bhi ganatantratmak bhaawanaaon kaa uchchhed nahin hua. england anuvanshik nriprajya tha, tathaapi madhyayug main vah kabhi kabhi apane ko kamanbil athwa kamanwealth naam se pukaarata rahaa. 18veen sadi main vahaan ke nagarikon ne apane adhikaron kii raksha ke liye apane raja kaa vadh kar daalaa or kamanwealth athwa republic kii sthapana hui. pun: rajtantr aayaa par ganatantratmak bhavanaayen jari raheen, raja janata kaa kripapaatr, khilonaa ban gaya or kabhi bhi uski aseemit shakti sthapit na ho saki. maanav adhikari kii ladaai jari rahi or america ke angreji upniveshon ne england ke viru ddh yuddh thaanakar vijay praapt kii or apni swatantraaa kii ghoshnaa main un adhikaron ko samavisht kiya. france kii praja bhi aage badi; ekta, swatantraaa or bandhutav ke naare lage, rajtantr dhah gaya or kranti ke falswaroop prajatantr kii sthapana hui. nepolian un bhaawanaaon kii baadh par tairaa, france swayan to pun: kuch dinon ke liye nirankush rajtantr kii chapet main aa gaya, kintu europe ke anyaanya deshon or uske baahar bhi swatantry bhaawanaaon kaa samudr umad padaa. 19veen sadi ke madhya se krantiyon kaa yug pun: prarambh hua or koi bhi desh unase achoota na bachaa. rajtantron ko samaapt kar ganatantron kii sthapana kii jane lagi. parantu 19veen tathaa 20veen sadiyon main europe ke ve hi desh, jo apni simaaon ke bheetar janavaadee hone kaa dam bharte rahe, bahari duniyaan main----asia or africa main----samrajyavad kaa nagn tandav karne se na chuke. 1917 i. main macrsvad se prabhavit hokar rus main rajyakranti hui or jaarshahi mitaa di gai. 1948 i. main usee parampara main china main bhi communist sarkaar kaa shashan shuru hua. ye donon hi desh apane ko ganatantr kii sangya dete hai or vahaan ke shashan janata ke naam par hi kiye jate hai. parantu unamem janawaad kii dori khinchnewale haath adhinayakawadi hi hai. sadiyon kii gulaami ko todakar bharat bhi aaj ganraajya kii parampara ko aage badhaane ke liy katibaddh he or apane liye ek loktantreey sanvaidhanik vyavastha kaa srijan kar chukaa he.
 samrajyon or samraaton ke namonishaan mit chuke hai tathaa nirkunsh or aseemit rajyavyavasthaayen samaapt ho chuki hai, kintu swatantraaa kii vah mul bhaavana maanavhruday se nahin dur kii ja sakati jo ganraajya parampara kii kunjee he. vishwa itihaas ke pracheen yug ke ganon kii tarah aaj ke ganraajya ab na to kshetra main atyant chote hai or na aapas main foot or dwembhaavna se grast. unamem na to pracheen greece kaa dasavaad he or na pracheen or madhyakaalin bharat or europe ke ganraajyon kaa simit matdaan. unamem ab samast janata kaa praadhanya ho gaya he or uske bhagya kii vahi vidhayika he. sainik adhinayakawadi bhi vivash hokar janawaad kaa dam bharte or kabhi kabhi uske liye kaary bhi karte hai. ganraajya kii bhaavana amar he or uskaa janawaad bhi sarvada amar rahegaa.
