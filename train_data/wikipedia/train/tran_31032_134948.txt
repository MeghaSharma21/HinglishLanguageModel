 pakshipatbandhan yaa pakshi pattan vigyaan kaa vah saadhan he jiske dwaara junglee pakshiyon ko chihnit karke unki gatividhiyon, vitaran, pravajan aadi kaa adhyayan kiya jaataa he.
 shatabdiyon purv marco polo ne apane yatra sansmaran main baj pakshiyon ke pair main pade chhallon kaa ullekh kiya he, jinpar unke maalikon kaa naam evam pataa likhaa tha, parantu ye challe kisi vaigyanik dhyey se nahin varan bazbaji main apane pakshiyon ko pahchaanane ke liye pahanaae jate the. pakshiyon ko chihnit karke unke jivan ke rahasy jaanane kaa pratham prayaas europea deshon main 18veen shatabdi main kiya gaya. un dinon ke tareeke the, punch yaa daine ke pankhons ko syaahi athwa 'paint' dwaara rangnaa, dhaatu ke chhallon ko sharir ke kisi bhaag par kisi prakaar chipka dena, 'parchament' par likhakar reshmi dhaage se sharir par band dena, tathaa pairon yaa chonch ko pahchaan ke liye vibhinn dhangon se vikrut kar dena aadi. spasht he, uparyukt koi bhi saadhan safal nahin ho, pate the, kyonki samay bitne or paron ke jhad jane par unke sabhi chhri mit jate the.
 junglee pakshiyon main patbandhan kaa pratham ullekh 1710 i. main pakade gaye brihat dhaval bak ke bare main miltaa he, jisaki taang main dhaatu kaa challa padaa tha. kuch varshon baad turki naamak pakshi par bhi aisa hi challa paaya gaya, jo chaandi kaa tha. 1804 i. main dach prakrutivaadee brugaman ne kai safed bagulon ko yah jaanane ke liye patbandhit kiya ki ve apane janmasthan par phir se lautakar aate hai yaa nahin, parantu in pakshiyon ke phir se praapt na hone ke kaaran yah prayog asafal rahaa. taduparant denmark main viborg naamak sthaan ke nivasee hens chrishchiyan cornelius mortension kaa ullekh miltaa he. inke man main patbandhan kaa vichaar ek prakashit samachar dwaara aayaa. unhone padhaa ki ek hans, jisak gardan main san 1800 ankit pital kaa ek challa padaa tha, 35 varshon baad hastgat hua. iske pashchaat hi inhone pakshipatbandhan kaa kaary prarambh kiya. mortension ko is kshetra kaa pravartak kaha jaataa he, kyonki inhone apane niyamit adhyayanon se pakshipatbandhan ko vigyaan kii ek upyogi shakha bana diya. udaahranarth, inhone pratham baar prayek pakshi ko ek sankhya pradaan kii, jo ve challe par sthaayee rup se khod dete the tathaa apni diary main bhi note kar lete the or jiske falswaroop pakshi, chaahe kitni hi samay baad athwa duuri par kyon na hastgat hua ho, sadaiv pahachaanaa ja saktaa tha. phir ve thode se pakshiyon main nahin balki adhik se adhik pakshiyon main patbandhan karte the, jisase unke prayog ke falon kii adhik nishchay ke saath pushti ho sake. iske atirikt unhone apane tathaa anya deshon ke samachaarpatron tathaa patrapatrikaon main apane uddeshyon ko prakashit karke antarrashtriya sahyog praapt karne kaa pratham sahi prayaas kiya, kyonki aise prayogon main bina antarrashtriya sahyog ke purnat: safal hone kii sambhaavna nahin hoti.
 mortension ke prayogon se pakshipatbandhan ko saare europe main bada protsaahan mila. 1903 i. main germany main 1911 i. main sweetsraland or 1912 i. main belgium evam finland main pakshipatbandhan par kaary prarambh ho gaya. san 1904 evam 1916 ke bich britain main bhi kai sarkari evam gaiyr sarkari pakshipatbandhan praayojanaayen prarambh ho gai or is prakaar pratham mahayuddh tak europe main lagbhag 17 lakh pakshiyon main patbandhan kiya gaya.
 america main pakshipatbandhan kaa pratham udhaaharan san 1803 main miltaa he, jab kalakaar prakrutivaadee, jon james audubon, ne chaandi ke taar ke challe kuch pakshiyon ke bacchon ke pair main daale or duusare vasant main unamem se do ko phir se praapt kiya. san 1902-1903 main paul barch ne lagbhag 101 kaali kalangiwaale bagulon kaa colombia main patbandhan kiya. taduparant dow el. je. kol ne pakshipatbandhan par kuch nae suzav die. inhone 'american bird baiding association' ko 1909 i. main janm diya. pratham mahayuddh kaal main europe kii bhanti america main bhi pakshipatbandhan kaa kaary mand pad gaya, parantu 1920 i. main isane gati pakad lee or tab canada ke sahyog se prati varsh paanch lakh pakshiyon kaa patbandhan hone laga. isi bich bharat main bhi bombai natural history socity ke antargat pakshipatbandhan kaa kaary shuru hua. udhar japan america kaa anusaran karne laga. 1944 i. ke ant tak britain main saat lakh or america main 50 lakh pakshiyon kaa patbandhan hua.
 pakshipatbandhan do dhangon se, pakshiyon kii taang main dhaatu ke bane challe daalkar yaa unke paron ko rang kar yaa vishesh dhang se kutar kar, kiya jaataa he. challe kaa tarika, iske sthaayee hone ke kaaran, adhik avlambaneey he. paron ko rangane yaa kutarne kaa dhang pehle tareeke kaa poorak maatr hi hota he, athwa isko us samay prayog main laate hai jab kisi pakshi kii alpakaaleen, sthaneey gatividhiyon kaa adhyayan karnaa hota he. challa kisi halki dhaatu kaa bana or pattee ke aakaar kaa hota he. isapar prayogkarta kaa naam, pataa or anya aavashyak suchnaayen khudi rahati he. patbandhan ke samay is pattee ko pakshi kii kisi ek taang ke chaaron ore mode tathaa uske donon siron ko dabaakar sata dete hai or is prakaar use challe kaa rup de dete hai. bahudhaa donon siron ko aapas main fasaa dene kaa prabandh rahata he. challe kii maap pakshi kii taang main mapanusaar choti badi hoti he. is baat kaa dhyaan rakhaa jaataa he ki challa bahut ksaa na rahe jisase pakshi kii taang main ghaav ho jaae, athwa nahaate samay vah sthaan dhul na sake. challe kii baariyaan ret kar chikani rakhte hai, taaki ragad lagane se va dhav na utpann kar den.
 pakshiyon ko yaa to shishu avasthaa main ghoslon main hi, yaa bade pakshiyon ko pinjadon main phasaakar, patbandhit karte hai. ye pinjade vishesh dhang ke khatkedaar hote he. khatka pakshi ke bhaar se dabakar, pijade ke chhed ko band karanevaale patte ko chhod detaa he, jisase chhed band ho jaataa he or bheetar pahunchaa pakshi baahar nahin aa paata. pakshiyon ko protsaahit karne ke liye pinjade main unke priy bhojya bhi rakhe jate hai. in pinjadon ko unche sthanon par rakhte hai.
 pakshijivan ke kuch pahalu sadaiv se rahasyamay rahe hai. inhen sulajhane ke liye arestu se lekar ab tak ke prakrutivaadee praytn karte aa rahe hai. 19veen shatabdi main europe main je. e. paman, visman, e. won medendorf, ech. gatke aadi jaise pakshishastri pakshipravajan ke rahasy kii pariklpana main leen the. parantu pakshipatibandhan ke aagaman ke baad hi iske purv kaa unka gyaan bahut kuch avyavhaarya yaa lupt ho gaya. iske atirikt pakshipatbandhan pakshijivan ke adhyayan main anek baton ke gyaan kii prapti main upyogi siddh hua he, jinamein se mukhya nimnlikhit hai :
 1. pravajan panth kii jaankaree, arthath pakshi lambey path apanaate hai yaa chote, samudr ke upar hokar jate hai yaa dharaatal ke upar, nirdhaarit path se jate hai athwa prayek varsh path badalte rahete hai.
 2. pravajan kii ritu, samay, duuri tay karne kaa samay, udaan kii gati aadi kaa gyaan.
 3. vibhinn jati ke pakshiyon ke greeshm tathaa sharatkaleen nivasasthaan kaa gyaan.
 4. lautaani yatra main pakshiyon kii pravriti, vyavhaar aadi kaa gyaan.
 5. dur yaa bhinn sthanon par chode jane par apane janmasthan par lautne tathaa path pahchaanane kii pakshiyon kii kshamta kaa gyaan.
 6. alp aayu tathaa purna viksit pakshiyon ke pravajan main antar kaa gyaan.
 7. pakshiyon kii aayu, nirmochan, mrityu aadi kaa gyaan.
 8. ghonslaa banane kaa mausam or us avadhi main pakshiyon ke vyavhaar kaa gyaan.
 9. sharad ritu main rukne ke sthaan, bhojan praapt karne yaa raste main vishram karne ke samay kaa gyaan.
 10. bhinn rangon ke celluloid kii pattiyon baandhakar kisi jati ke ek pakshi, jode yaa sampurna parivaar ko nirantar avlokan main rakhaa ja saktaa he tathaa unki sthaneey gatividhiyon, vikasshetra aadi kaa gyaan praapt kiya ja saktaa he. yahi nahin, nar or maadaa kaa anupaat, bhavishya main joda khaanevaale pakshiyon kaa gyaan aadi bhi praapt kiya jaataa he.
