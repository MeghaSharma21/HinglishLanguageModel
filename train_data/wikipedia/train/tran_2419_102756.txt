 horas pracheen misr main akaash ke devtaa maane jate the or surya ko horas kii shakti kaa pratik mana jaataa tha. horas ko baaj ke sar ke saath dikhaaya jaataa he or baaj horas kaa pratik he. misr main horas kii puja 2925 isa purv se pehle or pracheen misr ke rajgharaanon kii sthapana se pehle shuru hui thi. horas kii puja misr main san 400 tak hoti rahi. horas ko osieris or isis kaa putr mana jaataa he. horas or set ke yuddh ko achchhai or buraai ke yuddh kaa pratik mana jaataa he.
 horas naam kam-se-kam 3100 isa purv se he. 19wein rajgaraane dwaara rajgharaanon kii shruwaat se pehle ke misr ke shaskaon ko "horas ke upaask" kaha gaya he; atah horas naam 3100 isa purv se bhi purana ho saktaa he.
 horas kii ankhen surya or chandramaa kaa pratik hai. horas kii bain aankh chandramaa kaa pratik he or set se yuddh main ye aankh kshatigrat ho gai thi. ye vivaran chandramaa ke surya se dhime hone kaa kaaran mana jaataa he.
 set horas kii maan isis kaa bhai tha jisane horas ke pita osieris kii dhokhe se hatya kii thi. osieris dharti kaa raja tha or mrityu ke baad paatal kaa raja evam devtaa ban gaya. osieris kii mrityu ke pashchaat horas or set donon ne osieris kii gaddi par haq jamaaya. nirnay ke liye maamla devataaon ke paas gaya. kai varshon tak koi nirnay nahin hua or ant main osieris ko patr likhaa gaya. osieris ne devataaon ko rajgaddi apane bete horas ko dene kaa aadesh diya. set ko sharmindagi se bachaane ke liye raa ne set ko akaash main apane saath sthaan diya. yah katha andhere par raushnee kii vijay kaa pratik he. saath hi aitihaasik rup se ye uttari or pashchimi misr ke rajyon ke ek rajya main gathan ko darshaati he chunki horas uttari misr kaa pratik tha or set dakshini misr kaa.
