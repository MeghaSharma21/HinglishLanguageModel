 dom vasco da gamma  ek portugali anveshak, europea khoj yug ke sabase safal khojakartaaon main se ek or europe se bharat sidhi yatra karne vaale jahaazon kaa commander tha, jo kep of good hope, africa ke dakshini kone se hote hue bharat pahunchaa. vah jahaaz dwaara teen baar bharat aayaa. uski janm kii sahi tithi to agyaat he lekin yah kaha jaataa he ki vah 1490 ke dashak main sin, portugal main ek yoddha tha.
 vasco ko bharat kaa anveshak ke alaave arab sagar kaa mahatvapurn nausenanee or isai dharm ke rakshak ke rup main bhi janaa jaataa he. uski pratham or baad kii yatraaon ke dauraan likhe gaye ghatana kram ko solahavin sadi ke africa or kerala ke janajivan kaa mahatvapurn dastavej mana jaataa he.
 vasco da gamma kaa janm anumaanatah 1460 main yaa 1469 main scince, portugal ke dakshin-pashchimi tat ke nikat hua tha. inkaa ghar nossa senhora das salas ke girijaghar ke nikat sthit tha. tatkaaleen scince jo ab alentejo tat ke kuch bandargahon main se ek he, tab kuch safed puti, laal chat vaali machuaaron kii jhonpadiyon kaa samooh bhar tha. vasco da gamma ke pita estevaao da gamma, 1460 main duk of viseyu, dom fernando ke yahaan ek nite the. dom fernando ne scince kaa nagar-rajyapal niyukt kiya hua tha. ve tab scince ke kuch sabun kaarkaanon se kar vasuulate the. estevaao da gamma kaa vivaah donna isabel sodre se hua tha. vasco da gamma ke parivaar kii aarambhik jaankaree adhik gyaat nahin he.
 portugali itihaaskaar texiera da aragaao bataate hai, ki evora shahar main vasco da gamma kii shiksha hui, jahaan unhone shaayad ganit evam nauvahan kaa gyaan arjeet kiya hoga. yah bhi gyaat he ki gamma ko khagolashastra kaa bhi gyaan tha, jo unhone sambhawatah khagolgy abraham zakuto se liya hoga.1492 main portugal ke raja jon dwitiya ne gamma ko setubal bandargah, lisbon ke dakshin main bheja. unhen vahaan se francisi jahaajon ko pakad kar laana tha. yah kaary vasco ne kaushal evam tatparta ke saath purna kiya.
 pandrahavin sadi kii shuruyaat main pashchim spani rajya portugal ke raja jon ke bete bade ho rahe the or us samay tak jerusalem samet samooche madhya-purv par muslim shaskaon kaa kabza ho gaya tha. purv se aane vaale resham, masaalon or aabhushanon par arab or anya muslim vyapaariyon kaa kabja tha - jo manachaahe daamon par ise europe main bechate the. san 1412 kii garmiyon main jon ke teen beton - edward, peter tathaa henry ne vichaar kiya ki unhen rajkumaar or nite ke ubaate kaam se adhik kuch romaanchak tathaa chunauti bharaa kaam saunpa janaa chahie. unhone apane pita se ye kaha. jon kaa ek sevak abhi suta se muslim qaidiyon ke badale dhan lekar lautaa tha. pichley saat sau saalon main islam ke shashan main aane ke baad agar suta ko portugali akraman se parrast kiya jaay to yah nishchit rup se ek chunaiti bharaa kaam hota. suta naa sirf ek vyast pattan bazaar tha, balki us samay morocco, pichley 30 saalon se araajaktaa main fansaa tha. kaaphi naa-nukur karne or rani philipa ke aagrah ke baad jon ne akraman kii ek yojana taiyaar kii. holend par akraman kii taiyaari ke mukhute lagaakar suta par akraman kar diya. july 1415 main suta ko fatah kar liya gaya. henry, edward or peter teenon ne is yuddh main senaanee kaa kaam kiya. lekin aarthik rup se kuch khaas hasil nahin hua - musalamaanon ne suta ke badale tanjyar se vyapaar karnaa chaalu kiya or suta ke pattan khaali rahe.
 us samay europe main kai bhrantiyaan prachlit thi. unamem se ek ye thi ki afriqa main, kahin andar dakshin main, ek sone kii nadi bahati he. par vahaan pahunchne kaa matlab he sahaara marusthal main maujuud muslim arab or barbar sena ko haraana. henry ke vichaar main ye karnaa sambhav or jaruri tha - akhirakar saat sau saal pehle uttari africa par isaiyon kaa kabja tha. usne apane pita se tengier par akraman kii yojana kaa anurodh kiya lekin jon ko aisa sambhav nahin laga. tengier dur tha or adhik surakshit. jaan kii mrityu ke baad henry kaa bhai edward kaa rajbhishek 1433 main hua.
 kaaphi anurodh ke baad henry ko tensioyar par akraman kii anumati mil gai. lekin nausenicon ke samay par naa pahunchne ke baavjood henry, bachi-khuchi 7000 kii sena lekar tengier 1437 main pahunch gaya. jaisaa ki pratyaashit tha - use haar kaa munh dekhnaa padaa. uske senapatiyon ne waapas nikalne kii keemat suta ko moraccan haathon main saunpane kii baat kii. henry ko ye manjuur nahin tha - wo apane bhai ferdinand ko bandhak ke rup main rakh aayaa. ferdinand jail main mar gaya.
 isi bich istambul par osmani turkon kaa adhikaar may 1453 main ho gaya. turk sunni muslim the or is tarah europiyon ke purv ke vyapaar kaa rasta sampurna rup se muslim haathon main chalaa gaya. venice or istambul ke bazaaron main chizon ke bhav badhane lage. iske baad spani or purtagali shaskaon ko purv ke raaston kii saamudrik jaankaree kii ichha or jaag uthi.
 terahavin sadi main marco polo mongolon ke samrajya hote hue china tak pahunch gaya tha. usne lautne ke baad apane jail ke saathi ko bataaya ki hindustan purv main he. san 1419 main venice ke nicolo da konti ne arabi or farsi sikhi or apane ko muslim vyapaaree bhesh main chipa kar bharat kii khoj main nikal padaa. usne 25 saalon tak purv kii yatra kii, bharat pahunchaa or kai mahatvapurn janakaariyaan di - jinamein bharat ke pattanon par china se bade jahaajon kaa aane kii ghatana ekadam apratyaashit thi. san 1471 main antat tengier par portugali adhikaar ho gaya lekin henry san 1474 main mar gaya. portugal ke ab raja jon ne diego keo ko africa taton par yatra karne ke liye bheja. keo ne 1482 main congou kii safal yatra kii or vahaan ek shila sthapit kii. san 1484 main jab wo lautaa to uskaa bahut swaagat hua or use nobel kii padavi di gai. ek baar punah apane lakshya kii khoj main nikle diego ne san 1486 main diego ne namibia tak kii yatra kii - yah africa ke dakshini bindu se sirf 800 kilometre uttar main tha. lekin, lautate samay wo congou main prester jon ko dhundne niklaa or phir uskaa koi pataa nahin chalaa.
 europe main prachlit bhrantiyon main se ek ye bhi thi ki purv main kahin ek prester jon naam kaa raja rahata he jo isai he or apaar sapatti kaa maalik he. purtagaaliyon ko bharosa tha ki ye raja bharat kaa raja he. iskaa pataa lagane ke liye portugaliyon ke raja jon ne do guptcharon ko purv kii jamini yatra par bheja. lekin jerusalem pahunchne ke baad unhen maaloom hua ki arabi siikhe bina aage badhanaa sambhav nahin he - ve laut gaye. iske baad may 1487 main pero da kowilha or aphonso da peva ko gupt yatra par bheja. ve misr main sikandriyaa or kahiraa pahunch gaye. unamem se pero adan, laal sagar hote hue kalikat pahunch gaya. vyapaar or margon ko usne nirikshan kiya or kahiraa laut gaya. vahaan use do portugali yahudiyon se mulaakaat hui jo raja jon ne bheja tha. jaankariyon kaa aadan pradaan hua or kowilha dakshin kii ore ithiopia chalaa gaya. vahaan se wo lautnaa chahta tha lekin uske vishwa-gyaan ko dekhakar raja sikandar ne apana salaahkaar niyukt kiya or baad main portugal bhejne kaa vaada kiya. lekin wo jaldi mar gaya or uske bete ne uski ye kaamana puri nahin kii. kowilha vahiin par bas gaya. san 1526 ke kisi portugali mishan ne baad main paaya ki kowilha ithiopia main tandoorust, safal or swasth avasthaa main tha - usne vahiin shaadi kar lee or 74 varsh kii aayu main mara.
 san 1487 ke agast maheene main hi portugali raja ne bartolomayo dias naam ke navik ko africa kaa chakkar lagane ke liye bheja. wo pehla european navik tha jo dakshintam africa ke tat - uttamasha antareep - ke paar pahunchaa. lekin bhayankar samudri tufaan se parrast hokar waapas laut gaya. lekin uske pashchim se purab kii taraf ja sakane se yah sabit ho gaya ki africa kaa dakshini konaa he or duniya yaheen khatm nahin ho jaati.
 isi bich raja manuel ne bharat ke liye ek chaar naukaaon vaale dal kaa vichaar rakhaa. is dal kaa captain gamma ko chunaa gaya. kai log isse chakit the - kyonki aasapaas kii ladaayeeyon ke alaave gamma ko kisi bade saamudrik chunauti kaa anubhav nahin tha. lekin anushaasit or raja ke vishwast hone ke kaaran use niyukt kar liya gaya.
 8 july, 1497 ke din chaar jahaaz lisbon se chal pade or uski pehali bharat yatra aarambh hui.
 lagbhag 170 logon ke is bede ke anya mahatvapurn naamon main martim aphonso or farnaao martins kaa naam tha. aphonso congou main rahaa tha or africa boliyon ko jaanata tha jabaki farnaao morocco ke karawas main rahane ke kaaran arabi sajhata tha. das se baarah abhiyukt bhi is jahaji bede main raja dwaara rakhe gaye the jinako khataranaak sthalon par jaankaree or khoji kaamon ko puraa karne kaa kaam diya gaya tha. pratyaashit rup se jahaaj par koi mahila savaar nahin thi.
 chalane ke ek saptaah baad, 15 july ko wo kenneri tak pahunche or uske baad chhaae dhundh kii vajah se jahaaj alag ho gaye. kep varde main unki mulaakaat honi tay thi lekin paolo da gamma ko koi or jahaaj vahaan najar nahin aayaa. halanki berio or bhandaaran jahaaj kuch ghanto ke bheetar aa gaye. gamma kaa jahaaj agle chaar dinon tak nahin mila. milane ke baad wo vahaan ek saptaah tak ruke or phir 3 agast ko ravaanaa hue. abhi tak ke sabhi portugali yatraaon main navikon ke jahaaj africa ke tat ke nikach se gujarey the - bartelomayo dias ke bhi. lekin ek tufaani hawa, jo khule atlantic main bahati he navikon ko uttamasha antareep tak teji se dhakel detii he -aisa vasco da gamma ne sun rakhaa tha. uske apane navikon ko purv kii ore mud kar africa ke tire chalane kii bajaay khule samudr main dakshin kii ore chalane ko kaha. kai dinon tak khule samudr main chalane or koi jameen yaa aashaa na dekhne ke baad 1 navambar wo jameen ke nikat aae. ye uttamasha se koi 150 kilometre pehle rahaa hoga. logon main khushi kii lahar daud gai. jahaaj kii marammati or apane nakshe dekhne ke baad logon ne vishram kiya. jahaaj par maujuud vrittantkaar ne likhaa ki logon kii chamadi kaa rang bhura he, ve sil, whale yaa hiran kaa maance or vanaspati kii jadi khate he. ve chamade ke vastra pahante hai or unke saath kute hameshaa chalate hai. vahaan se wo 16 navambar ko chale.
 bartelemeo dias ke die nakshe se tat rekha bulkul mail nahin kha rahi thi, lekin be chalate rahe or 22 navambar ko uttamasha antareep pahunche. vahaan par dias dwaara sthaneey logon ke saath hue jhadpon kii khabar unhen mil chuki thi, lekin unke saath bhi vahaan par jhadap ho gai. jahaajon kaa marammat ke baad 7 disambar ko wo vahaan se chale. 16 disambar ko wo us nadi ke muhane par pahunche jahaan se bartelomeu dias ke navikon ne use waapas jane par majaboor kiya tha. unako vahaan dias dwaara sthapit cross dikhaa. iske baad ke raaston par aaj tak koi nahin pahunchaa tha - isliye pehle se bane maanchitr bekaar ho gaye or unhen nayaa maanchitr bananaa padaa. tat ke sahare ve uttar chale. chunki vah christmas ke aasapaas kaa samay tha, da gamma ke karmidal ne ek tat kaa naam, jisase hokar ve guzar rahe the, "nataal" rakhaa. iskaa portugali main arth he "christmas" or us sthaan kaa yah naam aaj tak istemaal main he .
 janvari tak ve log aaj ke mozambik tak pahunch gaye the, jo purvi africa kaa ek tateey kshetra he jisapar arab logon ne hind mahaasaagar ke vyapaar network ke ek bhaag ke rup main niyantran kar rakhaa tha. unka peechha ek krodhit bheed ne kiya jinhen ye pataa chal gaya kii ve log musalmaan nahin hai or ve vahaan se kenya kii ore chal pade. kenya ke mombasa main bhi uskaa virodh hua. pahunchne ke baad use bataaya gaya ki mombasa shahar main kai isai rahete hai. jahaaj ko tat se dur rakhane ke baad kuch navik shahar ke daure par gaye jahaan unhen gore isaiyon se mulaakaat hui. baad main pataa chalaa ki mozambik se khabar milane ke baad vahaan ke sultan ne unhen fansaane ke liye ek yojana taiyaar kar rakhi thi. gamma vahaan se bhaag niklaa - par use bharat pahunchne ke liye dishaao ke jaankaar navikon yaa nideshkon kii zarurat thi. usne ek choti naav par aa rahe chaar logon ko pakad liya. ek buudhe musalmaan vyapaaree ne bataaya ki paas ke tat malindi main bhartiya navik rahete hai. koi chaara na dekh vasco malindi pahunchaa. bharatiyon ko deshkar use laga ki ye isai he - krishna ke uccharan ko wo christ samaj rahe the. malindi main, da gamma ne ek bhartiya maardarshak ko kaam par rakhaa, jisane aage ke maarg par portugaliyon kii aguwai kii or unhen 20 may, 1498 ke din kalikat, kerala le aayaa, jo bharat ke dakshin pashchimi tat par sthit he.
 vahaan ke raja ne unhen kalikat ke pattan par aane kaa nyauta diya lekin gamma ke raah main itani baadhaayen ain thim ki use laga ki ye bhi dushman hi honge. lekin wo milane ke liye vali se mila or phir sangeet ke saath kalikat main zamorin ne gamma kaa swaagat kiya. vahaan par raaj-darbar main aane se pehle use ek mandir mila jahaan andar main use ek devi kii murti mila. purtagaliyon ko laga ki ye mariyam kii murti he or use bharosa ho gaya ki zamorin ek isai shaasha he. wo murti shaayad mariammaa devi kii thi jise wo isamsih kii maan mariyam samaj rahe the. vruttkaar jo gamma ke saath us dal main shamul tha jinako jamorin ne swaagat kiya tha, likhaa - "is desh ke log bhure hai, chote kad ke or pehle dekhne se irshyaalu or matlabi lagate hai. mard qamar ke upar kuch nahin pahante . kuch bal bade rakhte hai jabaki kai sar mundava lete hai. mahilaayein saamanyatya sundar nahin dikhti hai. " fernao martins ne zamorin se mulaakaat main gamma kaa arabi anuwaad kiya.
 darbar main muslim salaahkaaron ne use vyapaar kii baat karne main kai adchane paidaa kii. unhone gamma ke laae uphaar kii khilli udayi or use raja se milaane main deree kii. iske alaave uske paas raja ke liye uchit koi uphaar bhi nahin tha. aise kaarnon se use zamorin se ladaai ho gai. zamorin ke muslim mantriyon ne usase vyapaar kaa kar maanga. zamorin ne uske dwaara aagrah kiye gaye stambh ko bhi khadaa karwaane se manaa kar diya. sulah or phir ladaai chalati rahi. raja ke muslim mantriyon ne uske dal se kai logon ko agava kar liya. lekin samudr main unke jahaaj par aae graahakon ko gamma ne bandi bana liya. ant main use jane kii anumati mili or agast ke ant main wo ravaanaa hua - raja ne usko malayalam main likhaa prashasti patr bhi diya jisamen portugal ke raja jon ke naam sandesh tha ki vosco yahan aayaa tha.
 lekin agle hi din koi 70 arabi jahaaj vahaan akraman ke liye aate dikhe. iske jawaab main usne goli-baari kii. kuch bhartiya bandhakon ke saath sitambar 1498 main waapas portugal ke liye laut gaya. janvari main wo swahili tat par dubaara pahunchaa. jahaaj par koi 500 din guzar gaye the - log thak or biimaar ho chale the. pashchim africa tat par ghar se koi 2 saptaah kii duuri par rahane ke samay uskaa bhai -or dal ke teen jahaajon main se ek kaa captain, polo da gamma - biimaar pad gaya or maaraa gaya. usne baaqi jahaajon ko lisbon laut jane kaa aadesh diya or bhai ko dafanaane ke baad apane dal se peeche lisbon pahunchaa. vahaan uskaa bhayankar swaagat hua.
 gamma ne waapas aakar apana vrittant raja manuel ko sunaaya. apane purvagrahon ke vipareet use bharat ke isai alag lage or ve portugal ko pahchaan na sake - jisase use achraj hua. bharat main muslimon kii upasthiti se bhi use duvidha hui. africa main har jagah muslim shashan or arab sagar main muslim vyapaariyon kii taadaad ko dekhakar usko apane "isai kartavya" kii yaad ai or usne do saalon ke andar do or mishan bheje.
 janvari 1500 isvi kaa samay bahut hi shubhankar laga, par mishan bhejne main 2 maheenon kii deree ho gai. march 1500 main pedro alvarez kaabral kii aguai main 13 jahaaj lisbon se chale. unka lakshya africa or bharat main vyapaar ke aadhaar lagane ke alaave jamorin ko muslim vyapaariyon ko bhaga dene kaa aagrah bhi tha. lekin kai jahaaj uttamasha antareep par pahunchne ke gamma ke bataae dakshin-pashchim or phir purv jane ke choti raste par jane ke kram main kho gaye. kaabral kalikat pahunchaa - nae jamorin ne europea jahaajon kaa vyapaar sweekaar kiya or suraksha kaa aashwaasan diya. lekin us saal ke liye arab vyapaaree pattan main pahunch chuke the. kebral ne arab jahaaj ko pakad liya - ye kahkar ki ye jamorin ke saath hui vyapaar sandhi kaa ulanghan he. iske jawaab main unhone portugali factory ke sabhi 70 logon ko maar diya. lekin kaabral kii yatra purna asafalataa nahin thi - usne aate vaqt sophala or kilva ke raajaaon se sampark sthapit kiya. wo bharat main kunoor bhi gaya or kuch jahaaj jo 'kho gaye the" - dakshin america pahunch gaye the.
 isse pehle ke kabral laut paata, manuel pratham ne hoaao da nova ke netritv main 4 jahaajon ke saath niklaa. kabral ke chode ek sandesh ko africa ke tat par ek puraane juute main tanga paaya or kalikat pahunchaa. vahaan pahunchakar usne kai muslim jahaajon par akraman kiya. kunoor main ek factory lagaar waapas portugal laut gaya.
 is prakaar portugal ke jahaajon ne agle 20 saalon ke liye usne kalikat ke shaskaon se dushmani mol le lee. san 1502 main vasco ko dubaara bheja gaya. uski agali yatra 1502 main hui, jab use ye gyaat hua kii kalikat ke logon ne peeche chhot gaye sabhi portugaliyon ko maar daalaa he. apni yatra ke maarg main padane vaale sabhi bhartiya or arab jahazo ko usne dhwast kar diya or kalikat par niyantran karne ke liye aage bad chalaa or usne bahut si daulat par adhikaar kar liya. isse portugal kaa raja usase bahut prasann hua. wo cochin, kunnur or goa bhi gaya. cochin ke dakshin main use sadiyon se rah rahe isaiyon kaa pataa chalaa. gamma ne kuch portugaliyon ko vahiin chhod diya or us nagar ke shaasha ne use bhi apana sab kuch vahiin chhod kar chale jane ke liye kaha, par vah vahaan se batch niklaa.
 uski duusari yatra portugali raja ke mishan ke hisaab se bahut safal rahaa kyonki usne arab vyapaariyon ke kadi ladaai kii - jamorin ko vyapaar ke liye majaboor kiya or bharat main rah rahe isaiyon kaa pataa lagaaya.
 san 1524 main vah apni antim bharat yatra par niklaa. us samay portugal kii bharat main upnivesh basti ke viceroy ke rup main aayaa, par vahaan pahunchne ke kuch samay baad uski mrityu ho gai.
 portugali rajkumaar or anveshak henry ke baad vaasto da gamma sabase mahatvapurn saamudrik khojakartaaon main tha. teen mahadeshon or do mahasaagaron ko paar karne ke baad bhi arab sagar main arab vyapaariyon or africa samrajyon se ladane or phir bharat aakar apane saath laae portugali raaj-sandesh tathaa uski hifaazat ke liye raja se yuddh or safalataa uske drudh-nishchay ko dikhaati he. vasco ko waapas pahunchne ke baad portugal main ek safal sainik kii tarah nawaja gaya. apane samakaleen columbus ke mukaable uski lambi yatra main bhi baghaavat nahin hui or thakne ke baad bhi apane lakshya par jame rahaa.
 vasco da gamma ke bharat pahunchne par arab or moore vyapaariyon ke masaale ke vyapaar ko bahut dhakka laga. is vyapaar ko hathiyaane ke liye vasco da gamma ne na sirf khatarnaak or parishramee yatra kii, balki kai yuddh bhi ladaa. apane behatar banduukon kii madad se wo adhikansh ladaayeeyon main safal rahaa. isse adan -hormuj -kalikat jal-vyapaar maarg tut yaa kamazor pad gaya. uski safalataa ko dekhte hue portugal ke raja manuel ne bharat or purv ke kai mishan chalaae. albukark, jo uski tasri yatra se pehle portugal se bheja gaya tha, ne arab sagar main arabon ke vyapaar or saamudrik sena or sampatti ko tahas-nahas kar diya or khoji malaysia or phir china tak pahunch gaye. solahavin sadi ke at tak arabi bhashaa kii jagah tuuti-phooti portugali vyapaar kii bhashaa ban gai.
 is samay portugal ek saamudrik shakti ban gaya. bharat main jahaan wo ek baar pahunchaa tha uskaa naam uske sammaan main vasco-di-gamma rakhaa gaya he. chaand ke ek gadhde kaa or portugal main kai sadakon kaa naam vasco ke naam par rakhaa gaya he. 2011 main bani multah malayalam film urumi main usko ek khalanaayak kii tarah dikhaaya gaya he, nirdeshak - santosh shivan.
