 shri shukdev muni ne kaha - "he rajan! ab main aapako sankshep main aapke gurujanon ke vishay main bataata hoon. aapke pardada raja dhritarashtra janm se andhe the kintu apni lolupata ke kaaran ve buddhi se bhi andhe ho gayi the. adharmee ho jane ke kaaran unki mati maari gai thi. unhone aapke pitamah pandavon ke saath bachapan se hi durvyavhaar kiya. unhen laakshagrih main maar daalane kaa shadyantra kiya. bhari sabha main aapaki daadi rani draupadi ke kesh khinchate huye duhshasan ko nahin roka. apane putron kii sahaayta se dharmraj yudhisthir kaa rajya jua khilne kaa kapat kar ke chin liya. or ant main paanchon pandavon ko vanvaas de diya.
 teraa varshon tak yatnaayen bhogane ke baad jab pandavon ne apana rajya waapas maanga to bhi nahin lautaaya. shri krishna, bhishma, vidura aadi ke samajhane par bhi kaal ke vash main hone se tathaa putrmoh ke kaaran uski buddhi nahin phiri. dharm ke viruddh aacharan karne ke dushprinamswaroop ant main duryodhana aadi maare gayi or kaurav vansh kaa vinaash ho gaya.
 mahabharat ke is yuddh ke se vidura ji ko, jo ki tirthayatra se laute the, santaap hua or ve punah tirthayatra ke liye nikal pade. yamuna ke tat par unki bhent bhagwaan shri krishnachandra ke param bhakt or sakha uddhav ji se hui or vidura ji ne unase bhagwaan shri krishnachandra kaa haal poocha.
 rundhe kanth se uddhav ne bataaya - "he vidura ji! mahabharat ke yuddh ke pashchaat santavana dene ke uddeshy se bhagwaan shri krishnachandra ji gandhari ke paas gayi. gandhari apane sau putron ke mrityu ke shok main atyant vyakul thi. bhagwaan shri krishnachandra ko dekhte hi gandhari ne krodhit hokar unhen shraap de diya ki tumhaare kaaran se jis prakaar se mere sau putron kaa aapas main lard kar ke naash hua he usee prakaar tumhaare yaduvansh kaa bhi aapas main ek duusare ko maarane ke kaaran naash ho jaayegaa. bhagwaan shri krishnachandra ne mata gandhari ke us shraap ko purna karne ke liye yadavon kii mati ko pher diya. ek din ahankaar ke vash main aakar kuch yaduwanshi baalkon ne durvasa rishi kaa apmaan kar diya. is par durvasa rishi ne shaap de diya ki yadav vansh kaa naash ho jaye. unke shaap ke prabhaav se yaduwanshi parv ke din prabhas kshetra main aaye. parv ke harsh main unhone ati nashili madiraa pi lee or matvaale ho kar ek duusare ko maarane lage. is tarah se bhagwaan shri krishnachandra ke parivaar chhod kar ek bhi yadav jivit na bachaa. is ghatana ke baad bhagwaan shri krishnachandra mahaprayan kar ke swadham chale jane ke vichaar se somnath ke paas van main ek pipal ke vriksh ke neeche baith kar dhyansth ho gayi. jaraa naamak ek baheliye ne bhulvash unhen hiran samaj kar vishayukt baan chalaa diya jo ke unke pair ke taluve main jaakar laga or bhagwaan shri krishnachandra swadham ko padhaar gayi.
 "he vidura ji. bhagwaan shri krishnachandra rupi surya ast ho gayi. unki lilaon kaa samaran karke main vyakul ho jaataa hoon. unhone putana jaisi rakshasi kaa sanhaar kiya. kalidah ke naag ko nath kar yamuna ke vishayukt jal ko shuddh kiya. guru sandipan se shiksha lekar alpakaal main hi sangopang vedon ko kanthsth kar liya tathaa gurudakshina ke rup main unke mrit putron ko yamalok se laakar guru ko pradaan kiya. kansa ko maar kar apane pita vasudev ji ko bandhan mukt kiya. apane bhakton ko paramgati dene ke saath hi saath shishupal, kansa, jarasandh jaise apane shatruon ko bhi paramgati pradaan kii. apane bade bhrata balram ke saath jarasandh ko uski satraa akshuhinee sena sahit satraa baar parrast kiya. rukm ko haraa kar uski bahan rukmini ko har kar le aaye. saat bina nathe vrishabhon ko nath kar nagjiti se swayamvar kiya. jambavant ko jeet kar jambanti ko apni pataraani banaaya. satyabhama kii prasannataa ke liye indra kaa maan mardan kar parijaat vriksh or sudharma sabha ko dwarika main le aaye. dharm kii raksha ke liye bhaumasur ko maar kar uski solah sahastra ek sau kanyaon ko apni rani banaaya or apni yogamaya se utane hi rup dhaaran kar unase vihaar kiya. unase apane hi samaan das putr utpann kiye. mahabharat kaa yuddh rachaa kar swayan bina astr dhaaran kiye hi pandavon ke dwaara atharah akshuhinee sena kaa sanhaar karvaa diya. ve hi bhagwaan shri krishnachandra aaj is bhumandal se antardhyaan ho gayi."
 sukhsagar ke saujany se
