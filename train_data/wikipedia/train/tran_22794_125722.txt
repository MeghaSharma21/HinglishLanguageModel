 
 marsupiyal singh yaa dhanidhari singh yaa thaylacoleo ek maansaahaari dhaniprani kii jati thi jo atyantnutan yug main aaj se 16 lakh varsh purv se lekar lagbhag 46,000 varsh purv tak australia main rahati thi. apane naam main 'singh' aane ke baavjood is jaanavar kaa jeevvaigyanik drushti se singh ke saath koi sambandh nahin tha or yah diaprotodontia jeevvaigyanik gana kaa sadsy tha.
 marsupiyal singh australia main rahane vaale stanadhariyon main sab se bada gyaat maansaahaari tha. yah kandhe main 75 semi unchaa or sar-se-dum tak 150 semi lambaa tha. iskaa vazan aamtaur par 100 se 130 kilo ke bich hota tha haalanki inamen se kai 160 kilo se bhi adhik rahe honge. akar main yah maadaa singh or sher kii barabari kaa tha. 
 majbooti se bana yah pashu ek shaktishaalee jabada rakhata tha. aadhunik billi, sher va singh kii tarah shikaar or akraman ke samay iske nakh baahar nikal aate the or anya samayon main andar chale jate the - yah kshamta rakhane vaala yah iklauta dhaniprani tha. iske panjon ko dekhakar lagata he ki yah ped chadh saktaa tha. har paanv kii pehali oongali kaa nakh adhik bada tha or vah us oongali ko kuch had tak anya ungliyon ke vipaksh laa saktaa tha, jis se chizon ko pakad sakane or ped chadhane main aasaani hoti he. isaki astiyon se pataa chalata he ki isaki dum kaafii moti or majboot thi. sambhav he ki yah uskaa sahaara lekar aadhunik kangaroo kii tarah do paavon par uthaakar chal saktaa ho yaa baith saktaa ho, jis se aage ke do paanvon se apane shikaar ko pakadaney or chirane main madad milti hogi.
