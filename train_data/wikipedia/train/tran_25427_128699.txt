 central chinmay mishan trust ek aadhyatmik, shaikshik evam saamaajik uddeshyon kii purti ke liye sthapit nyaas he.
 san 1947 main saikadon varshon kii paradheenata ke baad bharatvarsh ko rajnatik swatantrata praapt hui, kintu samaaj ke pramukh logon main pashchimi sabhyataa kaa rang chadha tha. hindu dharm kaa mahatv hindu ke man main hi lupt ho gaya tha. dharm or samskruti hi kisi raashtra kii aatma hoti he. uske aachhadit ho jane par janata ke man main durbalata aa jaati he. use dur karne ke liye desh ke vidwaanon ne anek dharmik sudhaar ke aandolan prarambh kiye. usee samay san 1951 main snathan dharm ko aadhaar banaakar chinmay aandolan kaa udai hua. is aandolan ke pravartak swami chinmayanand the. unhonen swami shivanand se sanyas kii diksha lee thi or swami tapovana maharaj se veydant granth padhe the tathaa unke nirdesan main aadhyatmik sadhana kii thi. unhonen swami vivekananda, swami ramtirth, maharishi aravind, maharishi raman aadi kaa sahitya padhaa tha. unke saamne bhavi raashtra kaa ek adarsh chitra tha. use murtiman karnaa chaahate the. uske liye unhonen gyaan yagyon kii yojana banaai. iskaa silsilaa puna nagar se prarambh hua.
 do varsh baad 8 agast 1953 ko swami se prabhavit kuch bhaktaganon ne adhyayan or vichaar vimarsh hetu ek forum banane kaa nishchay kiya. swami ji us samay uttarkashi main the. unhonen utsaah ke saath apni yojana va "chinmay mishan" naamak naye sanghathan ke nirmaan hetu swami ji ko patr likhaa. unka uttar aayaa ki mere naam se kisi sanghathan kaa nirmaan na karen. main yahan pracheen santon kaa sandesh dene aayaa hoon. main unase labhanvit hua hoon. yadi mainen tumhen kisi prakaar se labhanvit kiya ho to tum bhi ise jari rakho. bhakton ne swami ji ko phir likhaa ki "chinmay" shabd paramatma kaa vaachak he, isliye hamanen usee naam se "chinmay mishan" kaa prarambh kiya.
 chinmay mishan kaa mukhya uddeshy yahi he ki sansar ke kisi kshetra ke vyakti ko veydant gyaan pradaan kar use atmonnati karte hue sukh samrudi praapt karne main or samaaj kaa upyogi ang banane main sahaayta karen. swami ji ke athak parishram ke falswaroop iskaa sandesh vishwa ke anek deshon main tathaa bharat ke kone- kone main failata gaya. iskaa aadhaar sanathan dharm or uske dharm granth ramayana upanishad aadi he. janata main iskaa gyaan karaane ke liye aath - das dinon ke gyaan yajna kiye gaye or uske baad shrotaaon ne swadhyay mandal sthapit kar apane dharm granthon kaa adhyayan prarambh kiya. is prakaar das varsh tak anek nagaron main chinmay mishan kaa vistaar hota gaya. ab yah aavashyaktaa samaj main aane lagi ki sabhi sthaneey kendron main saamanjasy rakhane ke liye tathaa unako maarg - nirdesan dene ke liye ek kendriya sanghathan banaaya jaye. at: 1964 main mumbai main ek shikhar sanstha kii sthapana hui or uskaa naam rakhaa gaya "central chinmay mishan trust". is prakaar yah ek registerd sanstha ban gai or iskaa kaary vidhivat hone laga. is samay central chinmay mishan trust dwaara vishwa main 243 mishan kendro ke atirikt, bharat main sthapit 37 seva treston ke kaary - kalapon par bhi niyantran rakhaa jaataa he. 
 central chinmay mishan trust, saki vihaar rod, sandipani sadhnalay, mumbai - 400072 phone- 091- 022-28572367,28575806 fex- 091- 022-28573065 
