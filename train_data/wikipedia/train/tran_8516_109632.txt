 mahadevi verma hindi kii sarvaadhik pratibhavan kavyitriyon main se hai. ve hindi sahitya main chhayavaadi yug ke chaar pramukh stambhon main se ek maani jaati hai. aadhunik hindi kii sabase shashakt kavyitriyon main se ek hone ke kaaran unhen aadhunik mira ke naam se bhi janaa jaataa he. kavi niraala ne unhen “hindi ke vishaal mandir kii saraswati” bhi kaha he. mahadevi ne swatantraaa ke pehle kaa bharat bhi dekha or uske baad kaa bhi. ve un kaviyon main se ek hai jinhone vyapak samaaj main kaam karte hue bharat ke bheetar vidyaman haahaakaar, rudan ko dekha, parkhaa or karun hokar andhkaar ko dur karne vaali drushti dene kii koshish kii. na keval unka kavy balki unke samajasudhar ke kaary or mahilaon ke prati chetana bhaavana bhi is drushti se prabhavit rahe. unhone man kii pidaa ko itane sneh or shringaar se sajaayaa ki deepashikha main vah jan-jan kii pidaa ke rup main sthapit hui or usne keval pathakon ko hi nahin samikshakon ko bhi gaharaai tak prabhavit kiya.
 unhone khadi boli hindi kii kavita main us komal shabdaawalee kaa vikaas kiya jo abhi tak keval brijbhasha main hi sambhav maani jaati thi. iske liye unhone apane samay ke anukool sanskrit or bangla ke komal shabdon ko chunakar hindi kaa jama pahanaaya. sangeet kii jaankaar hone ke kaaran unke geeton kaa naad-saundarya or paini uktiyon kii vyanjana style anyatra durlabh he. unhone adhyaapan se apane kaaryajivan kii shuruuaat kii or antim samay tak ve prayag mahila viapeeth kii pradhanacharya bani raheen. unka bal-vivaah hua parantu unhone avivaahit kii bhaanti jivan-yaapan kiya. pratibhavan kavyitri or gadhy lekhika mahadevi verma sahitya or sangeet main nipun hone ke saath-saath kushal chitrakaar or srujanaatmak anuvadak bhi thim. unhen hindi sahitya ke sabhi mahatvapurn puraskaar praapt karne kaa gaurav praapt he. bharat ke sahitya akaash main mahadevi verma kaa naam dhruv taare kii bhaanti prakaashmaan he. gat shatabdi kii sarvaadhik lokapriy mahila sahityakar ke rup main ve jivan bhar poojaneey bani raheen. varsh 2007 unki janm shatabdi ke rup main manaaya gaya.27 april 1982 ko bhartiya sahitya main athulaneey yogadan ke liye gyanpith puraskaar se inhen sammanit kiya gaya tha. google ne is diwas kii yaad main varsh 2018 main google doodle ke madhyam se manaaya . 
 mahadevi kaa janm 26 march 1907 ko praatah 8 baje farrukhabad uttar pradesh, bharat main hua. unke parivaar main lagbhag 200 varshon yaa saat pidiyon ke baad pehali baar putree kaa janm hua tha. atah baba babu banke vihari ji harsh se jhum uthe or inhen ghar kii devi — mahadevi maanate hue putree kaa naam mahadevi rakhaa. unke pita shri govind prasad verma bhagalpur ke ek college main praadhyaapak the. unki mata kaa naam hemarani devi tha. hemarani devi badi dharm parayan, karmnishth, bhavuk evam shaakaahaari mahila thim. vivaah ke samay apane saath singhasanacin bhagwaan kii murti bhi laayi thim ve pratidin kai ghante puja-paath tathaa ramayana, gita evam vinay patrika kaa parayan karti thim or sangeet main bhi unki atyadhik ruchi thi. iske bilkul vipareet unke pita govind prasad verma sundar, vidwaan, sangeet premi, naastik, shikaar karne evam ghoomane ke shaukeen, maansaahaari tathaa hansmukh vyakti the. mahadevi verma ke maanas bandhuon main sumitranandan pant evam niraala kaa naam liya ja saktaa he, jo unase jivan paryant raakhi bandhvaate rahe. niraala ji se unki atyadhik nikatataa thi, unki pusht kalaayiyon main mahadevi ji lagbhag chalis varshon tak raakhi bandhti raheen.
 mahadevi ji kii shiksha indore main mishan skool se prarambh hui saath hi sanskrit, angrezi, sangeet tathaa chitrakala kii shiksha adhyapakon dwaara ghar par hi di jaati rahi. bich main vivaah jaisi baadha pad jane ke kaaran kuch din shiksha sthagit rahi. vivahoparant mahadevi ji ne 1919 main crasthvet college elahabaad main pravesh liya or college ke chatravaas main rahane lageen. 1921 main mahadevi ji ne aathvin kaksha main praant bhar main pratham sthaan praapt kiya. yaheen par unhone apane kavy jivan kii shuruyaat kii. ve saat varsh kii avasthaa se hi kavita likhane lagi thim or 1925 tak jab unhone metric kii pariksha uteern kii, ve ek safal kavyitri ke rup main prasiddh ho chuki thim. vibhinn patr-patrikaon main aapaki kavitaaon kaa prakaashan hone laga tha. kalege main subhadra kumari chouhan ke saath unki ghanishtha mitrataa ho gai. subhadra kumari chouhan mahadevi ji kaa haath pakad kar sakhiyon ke bich main le jaati or kahatee ― “suno, ye kavita bhi likhti hai”. 1932 main jab unhone elahabaad vishvavidhyalay se sanskrit main eme paas kiya tab tak unke do kavita sangrah nihar tathaa rashmi prakashit ho chuke the.
 san 1916 main unke baba shri banke vihari ne inkaa vivaah bareli ke paas nabaav ganj kasbe ke nivasee shri swaroop narayan verma se kar diya, jo us samay dasvin kaksha ke vidhyaarthee the. shri verma inter karke lakhanu medical college main boarding house main rahane lage. mahadevi ji us samay crasthvet college elahabaad ke chatravaas main thim. shrimati mahadevi verma ko vivaahit jivan se virakti thi. kaaran kuch bhi rahaa ho par shri swaroop narayan verma se koi vaimnasy nahin tha. saamaanya stri-purush ke rup main unke sambandh madhur hi rahe. donon main kabhi-kabhi patrachaar bhi hota tha. yada-kada shri verma elahabaad main unase milane bhi aate the. shri verma ne mahadevi ji ke kehane par bhi doosraa vivaah nahin kiya. mahadevi ji kaa jivan to ek sanyasini kaa jivan tha hi. unhone jivan bhar shwet vastra pahana, takht par soyi or kabhi sheesha nahin dekha. san 1966 main pati kii mrityu ke baad ve sthai rup se elahabaad main rahane lageen.
 mahadevi kaa kaaryakshetra lekhan, sampadan or adhyaapan rahaa. unhone elahabaad main prayag mahila viapeeth ke vikaas main mahatvapurn yogadan kiya. yah kaary apane samay main mahila-shiksha ke kshetra main krantikari kadam tha. isaki ve pradhanacharya evam kulapati bhi raheen. 1932 main unhone mahilaon kii pramukh patrika ‘chaand’ kaa kaarybhaar sambhala. 1930 main nihar, 1932 main rashmi, 1934 main neeraja, tathaa 1936 main sandhyagit naamak unke chaar kavita sangrah prakashit hue. 1939 main in chaaron kavy sangrahon ko unki kalakritiyon ke saath vrihadaakaar main yama sheershak se prakashit kiya gaya. unhone gadhy, kavy, shiksha or chitrakala sabhi kshetron main nae aayam sthapit kiye. iske atirikt unki 18 kavy or gadhy kritiyaan hai jinamein meraa parivaar, smriti kii rekhaaen, path ke saathi, shrunkhlaa kii kadiyaan or ateet ke chalchitr pramukh hai. san 1955 main mahadevi ji ne elahabaad main sahityakar sansad kii sthapana kii or pan ilachandra joshi ke sahyog se sahityakar kaa sampadan sambhala. yah is sanstha kaa mukhpatr tha. unhone bharat main mahila kavi sammelnon kii niv rakhi. is prakaar kaa pehla akhil bharatvarshiya kavi sammelan 15 april 1933 ko subhadra kumari chouhan kii adhyakshata main prayag mahila viapeeth main sampann hua. ve hindi sahitya main rahasyavaad kii pravartika bhi maani jaati hai. mahadevi buddha dharm se bahut prabhavit thim. mahatma gandhi ke prabhaav se unhone janaseva kaa vrath lekar jhusee main kaary kiya or bhartiya swatantraaa sangram main bhi hissaa liya. 1936 main nainital se 25 kilometre dur ramgarh kasbe ke umagarh naamak gaanv main mahadevi verma ne ek banglaa banwaaya tha. jiskaa naam unhone mira mandir rakhaa tha. jitne din ve yahan raheen is chote se gaanv kii shiksha or vikaas ke liye kaam karti raheen. vishesh rup se mahilaon kii shiksha or unki aarthik aatmanirbharta ke liye unhone bahut kaam kiya. aajkal is bangale ko mahadevi sahitya sangrahalay ke naam se janaa jaataa he. shrunkhlaa kii kadiyaan main striyon kii mukti or vikaas ke liye unhone jis saahas va dridhtaa se awaz uthaai hai or jis prakaar saamaajik roodhiyon kii ninda kii he usase unhen mahila muktivaadee bhi kaha gaya. mahilaon va shiksha ke vikaas ke kaaryon or janaseva ke kaaran unhen samaaj-sudhaarak bhi kaha gaya he. unke sampurna gadhy sahitya main pidaa yaa vednaa ke kahin darshan nahin hote balki adamya rachanaatmak rosh samaaj main badlaav kii adamya aakanksha or vikaas ke prati sahaj lagaav parilakshith hota he.
 unhone apane jivan kaa adhikansh samay uttar pradesh ke elahabaad nagar main bitaayaa. 11 sitambar 1987 ko elahabaad main raat 9 bajkar 30 minute par unka dehanth ho gaya.
 mahadevi ji kavyitri hone ke saath-saath vishisht gadhykar bhi thim. unki kritiyaan is prakaar hai.
 1. nihar 2. rashmi 3. neeraja 4. sandhyagit 
  5. deepashikha 6. saptaparna 
  7. pratham aayam 
  8. agnirekha 
 shrimati mahadevi verma ke anya anek kavy sankalan bhi prakashit hai, jinamein uparyukt rachanaaon main se chune hue geet sankalit kiye gayi hai, jaise atmika, parikrama, sandhini, yama, gitaparv, dipagit, smarika, nilambara or aadhunik kavi mahadevi aadi.
 anya niabandh main sankalpita tathaa vividh sankalnon main smarika, smriti chitra, sambhaashan, sanchayan, drushtibodh ullekhneey hai. ve apane samay kii lokapriy patrika ‘chaand’ tathaa ‘sahityakar’ masik kii bhi sampadak raheen. hindi ke prachaar-prasar ke liye unhone prayag main ‘sahityakar sansad’ or rangavaani natya sanstha kii bhi sthapana kii.
 mahadevi verma kii bal kavitaaon ke do sankalan chape hai.
 aadhunik geet kavy main mahadevi ji kaa sthaan sarvopari he. unki kavita main prem kii pir or bhaavon kii tivrata vartmaan hone ke kaaran bhav, bhashaa or sangeet kii jaisi triveni unke geeton main pravaahit hoti he waisi anyatra durlabh he. mahadevi ke geeton kii vednaa, pranyanubhuti, karunaa or rahasyavaad kavyanuragiyon ko aakarshith karte hai. par in rachanaaon kii virdohi aalochanaayen saamaanya pathak ko digbhramit karti hai. aalochakon kaa ek varg vah he, jo yah maanakar chalate hai ki mahadevi kaa kavy nitant vaiyaktik he. unki pidaa, vednaa, karunaa, kritrim or banaavati he. 
 yah sach he ki mahadevi kaa kavy sansar chhayavaad kii paridhi main aata he, par unke kavy ko unke yug se ekadam asamprukt karke dekhnaa, unke saath anyaay karnaa hoga. mahadevi ek sajag rachanaakaar hai. bengal ke akaal ke samay 1943 main inhone ek kavy sankalan prakashit kiya tha or bengal se sambandhit “bang bhu shat vandana” naamak kavita bhi likhi thi. isi prakaar china ke akraman ke pratwaad main himalay naamak kavy sangrah kaa sampadan kiya tha. yah sankalan unke yugabodh kaa pramaan he.
 gadhy sahitya ke kshetra main bhi unhone kam kaam nahin kiya. unka aalochana sahitya unke kavy kii bhaanti hi mahatvapurn he. unke sansmaran bhartiya jivan ke sansmaran chitra hai.
 unhone chitrakala kaa kaam adhik nahin kiya phir bhi jalarangon main ‘wash’ style se banaae gaye unke chitra dhundhale rangon or laypurna rekhaon kaa kaaran kala ke sundar namoonay samajhe jate hai. unhone rekhachitr bhi banaae hai. dahini ore kareen shomer kii qitaab ke mukhaprishth par mahadevi dwaara banaaya gaya rekhachitr hi rakhaa gaya he. unke apane kavita sangrahon yama or deepashikha main unke rangeen chitron or rekhaankanon ko dekha ja saktaa he.
 unhen prashasnic, ardhaprashasnic or vyaktigat sabhi santhaaon se puraskaar va sammaan mili.
 sahitya main mahadevi verma kaa aavirbhaav us samay hua jab khadiboli kaa aakaar parishkrut ho rahaa tha. unhone hindi kavita ko brijbhasha kii komalta di, chhandon ke naye daur ko geeton kaa bhandar diya or bhartiya darshan ko vednaa kii hardik sweekruti di. is prakaar unhone bhashaa sahitya or darshan teenon kshetron main aisa mahatvapurn kaam kiya jisane aanevaali ek puri peedi ko prabhavit kiya. shachirani gurtu ne bhi unki kavita ko susajjit bhashaa kaa anupam udhaaharan mana he. unhone apane geeton kii rachana style or bhashaa main anokhi lay or saralata bhari he, saath hi pratikon or bimbon kaa aisa sundar or swaabhaavik prayog kiya he jo pathak ke man main chitra sa khinch detaa he. chhayavaadi kavy kii samruddhi main unka yogadan atyant mahatvapurn he. chhayavaadi kavy ko jahaan prasad ne prakrutitatva diya, niraala ne usamen muktchand kii avatarana kii or pant ne use sukomal kala pradaan kii vahaan chhayavaad ke kalevar main praan-pratishtha karne kaa gaurav mahadevi ji ko hi praapt he. bhavatmakataa evam anubhuti kii gahanta unke kavy kii sarvaadhik pramukh visheshta he. hriday kii sookshmatisookshm bhav-hiloron kaa aisa sajiv or moort abhivyanjan hi chhayavaadi kaviyon main unhen ‘mahadevi’ banaata he. ve hindi bolne waalon main apane bhaashanon ke liye sammaan ke saath yaad kii jaati hai. unke bhaashan jan saamaanya ke prati samvednaa or sachai ke prati dridhtaa se paripurna hote the. ve dilli main 1983 main yojit tisare vishwa hindi sammelan ke samaapan samaaroh kii mukhya atithi thim. is avasar par diye gayi unke bhaashan main unke is gun ko dekha ja saktaa he.
 yadhyapi mahadevi ne koi upanyaas, kahani yaa naatak nahin likhaa to bhi unke lekh, niabandh, rekhachitr, sansmaran, bhoomikaaon or lalit nibandhon main jo gadhy likhaa he vah shreshthatam gadhy kaa utkrisht udhaaharan he. usamen jivan kaa sampurna vaividhya samaaya he. bina kalpana or kavyarupon kaa sahaara liye koi rachanaakaar gadhy main kitna kuch arjeet kar saktaa he, yah mahadevi ko padhakar hi janaa ja saktaa he. unke gadhy main vaicharik paripakvata itani he ki vah aaj bhi praasangik he. samaaj sudhaar or nari swatantraaa se sambandhit unke vichaaron main dridhtaa or vikaas kaa anupam saamanjasy miltaa he. saamaajik jivan kii gahari paraton ko chune vaali itani teevr drushti, nari jivan ke vaishamy or shoshan ko tikhepan se aankane vaali itani jaagruk pratibha or nimna varg ke nirih, saadhanheen praaniyon ke anuthe chitra unhone hi pehali baar hindi sahitya ko diye.
 moulik rachanaakaar ke alaava unka ek rup srujanaatmak anuvadak kaa bhi he jiske darshan unki anuwaad-krit ‘saptaparna’ main hote hai. apni saanskrithik chetana ke sahare unhone veda, ramayana, thergatha tathaa ashwaghosh, kalidas, bhawabhooti evam jayadev kii kritiyon se tadatmya sthapit karke 39 chaynit mahatvapurn anshon kaa hindi kavyanuwaad is kriti main prastut kiya he. aarambh main 61 prishthiya ‘apni baat’ main unhone bhartiya manisha or sahitya kii is amuly dharohar ke sambandh main gahan shodhapurna vimarsh kiya he jo keval stri-lekhan ko hi nahin hindi ke samgr chintanaparak or lalit lekhan ko samrudh karata he.
   k.  ^ chhayavaad ke anya teen stambh hai, jaishankar prasad, sooryakanth treepathi niraala or sumitranandan pant.
   kha.  ^ hindi ke vishaal mandir kii veenapani, sphurti chetana rachana kii pratimaa kalyani ―niraala
   ga.  ^ unhone khadi boli hindi ko komalta or madhurata se sansikt kar sahaj maanviya samvednaaon kii abhivyakti kaa dwaar kholaa, virah ko deepashikha kaa gaurav diya or vyashti mulak maanavtaavaadi kavy ke chintan ko pratishthapit kiya. unke geeton kaa naad-saundarya or paini uktiyon kii vyanjana style anyatra durlabh he. ―nisha sahagal
   gha.  ^ “is vednaa ko lekar unhone hriday kii aisi anubhutiyaan saamne rakhi hai, jo lokottar hai. kahan tak ye vaastavik anubhutiyaan hai or kahan tak anubhutiyon kii romantic kalpana, yah nahin kaha ja saktaa.” ―acharya ramchandra shukla
   ng.  ^ “mahadevi kaa ‘main’ sandarbh bhed se sabakaa naam he.” sachai yah he ki mahadevi vyashti se samshti kii ore jaati hai. unki pidaa, vednaa, karunaa or dukhwad main vishwa kii kalyaan kaamana nihit he. ―hazari prasad dvivedi
   c.  ^ vastut: mahadevi kii anubhuti or srijan kaa centre ansu nahin aag he. jo drishy he vah antim satya nahin he, jo adrishy he vah mul yaa prerak satya he. mahadevi likhti hai: “aag hoon jisase dhulakate bindu himajal ke” or bhi spashtataa kii maang ho to ye panktiyaan dekhen: mere nishwaason main bahati rahati jhanjhaavat/ansu main dinaraat pralay ke ghan karte utpaat/kasak main vidyut antardhan. ye ansu sahaj saral vednaa ke ansu nahin hai, inke peeche jane kitni aag, jhanjhaavat pralay-megh kaa vidyut-garjan, vidroh chipa he. ―prabhakar shrotriy
   chha.  ^ mahadevi ji kii kavita susajjit bhashaa kaa anupam udhaaharan he ―shachirani gurtu
   ja.  ^ mahadevi ke prageeton kaa rup vinyas, bhashaa, pratik-bimb lay ke str par adbhut uplabdhi kaha ja saktaa he. ―krishnadutt paliwal
   jha.  ^ ek mahadevi hi hai jinhone gadhy main bhi kavita ke marm kii anubhuti karai or ‘gadhy kavitan nikshan vadanti’ ukti ko charitaarth kiya he. vilakshan baat to yah he ki na to unhone upanyaas likhaa, na kahani, na hi naatak phir bhi shreshth gadhykar hai. unke granth lekhan main ek ore rekhachitr, sansmaran yaa phir yatravrit hai to duusari ore sampadakeey, bhoomikaaye, niabandh or abhibhaashan, par sabamein jaise sampurna jivan kaa vaividhya samaaya he. bina kalpanashrith kavy roopon kaa sahaara liye koi rachanaakaar gadhy main itnaa kuch arjeet kar saktaa he, yah mahadevi ko padhakar hi janaa ja saktaa he. ―raamji pandeya
   na.  ^ mahadevi kaa gadhy jivan kii aanch main tapa hua gadhy he. nikharaa hua, nithra hua gadhy he. 1956 main likhaa hua unka gadhy aaj 50 varsh baad bhi praasangik he. vah purana nahin padaa he. ―rajendra upaadhyaay
 
 
 
 
 
 
