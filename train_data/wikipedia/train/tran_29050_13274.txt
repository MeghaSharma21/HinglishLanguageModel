 maharaja jagadev panvar parmaar vansh ke prasiddh raja hue . se praapt abhilekhanusaar- 
 arthath- jiskaa pita naresh udayaditya tha or bhojraj pitatulya tha; jinhone vasundhara swami ban pratishtha dilaai.
 jagadev parmaar malwa ke raja udayaditya ke putr the. malwa kii rajdhani dharanagari thi jo kaalaantar main ujjain nagar ke naam se prasiddh hui. malwa ke parmaar vansh main hue raja bhartruhari baad main mahaan nath yogi bane, bhartruhari ke chote bhai raja vir vikramaditya bade nyaayakari raja huye. vikram samvat isi ne hunon par vijay ke upalaksh main chalaaya tha. vidyapremi evam vir bhoj bhi malwa ke parmaar raja the, jo swayan vidwaan the. barahavin shatabdi main is pradesh ne ek aisa anupam ratna pradaan kiya jisane veerta or tyaag ke naye-naye kirtiman sthapit kar kshaatr dharm ko punah gauravanvit kiya. yah vir the jagadev parmaar. lok gaathaon main inhen vir jagadev panvar ke naam se yaad kiya jaataa he.
 raja udayaditya kii do patniyaan thi. ek solanki rajvansh kii or duusari baghela rajvansh kii. solanki rani ke jagadev naam kaa putr or bagheli rani se doosraa putr rindhaval tha. rajkumaar jagadev bada the. rajkumaar jagadev saahsee yoddha tha or senapati ke rup main uski kirti saare desh main fail gai thi. apni bagheli rani ke prabhaav se prabhavit hokar udayaditya ne rindhaval ko yuvaraj chunaa. apni sauteli mata kii irshyaa ke kaaran jagadev kshtmay jivan vyateet kar rahe the. vah malwa se chale gayi or jeevika ke liye gujarat main siddhraj jaisingh ke adheen sainik seva sweekaar kii. vah apni veerta or swamibhakti se bahut hi alpakaal main apane swami ke priy ho gayi. kuch asann sankat se siddhraj kii suraksha karne ke liye apane jivan ko arpan kiya. jagadev parmaar ne kankali ke saamne apana mastak kaat kar arpit kar diya tha, jisase devi ne uske balidaan se prasann hokar unhen punerjeevit kar diya tha. jagadev ne yah balidaan apane swami par aae sankat ke avasar par diya tha. jab raja ko uske is balidaan kaa pataa laga to usne prasann hokar unako ek bahut badi jaagir di. or apni ek putree kaa vivaah jagadev ke saath kar diya.
 kuch samay baad yah soochna paakar ki siddhraj malwa par akraman karne kii taiyaariyaan kar rahaa he, usne apana pad tyaag kar apni janmabhumi kii rakshakarne ke liye dhara nagari chalaa aayaa. uske pita ne uskaa bade sneh se swaagat kiya or rindhaval ke sthaan par jagadev ko apana uttaradhikari niyukt kiya. udayaditya kii mrityu ke pashchaat jagadev malwa ke singhaasana par baithe.
 
 rajasthan kii lok gaathaon main vah jagadev panvar ke naam se jane jate he jabaki malwa main lakshmdev ke naam se prasiddh huye. jagadev vi.san. 1143 ke lagbhag malwa ke raja bane. vah ek badi sena lekar digvijay ke liye nikle. bengal ke paal raja par akraman kar vahaan se bahut se hathi lootakar laaye. iske baad chedi pradesh ke kalchuriyon par akraman karne ke liye bade. us samay vahaan yash:karn kaa rajya tha. yash:karn saahsee yoddha tha or champaran vijay kar kirti praapt kii thi. kintu vah malwa sena ke akraman ke saamne thahar nahin sakaa. jagadev ne uske rajya ko pad dalit kiya or uski rajdhani tripuri ko lutaa. usne ang or kaling rajya kii senaaon ko parrast kiya.
 jagadev ne dakshin bhartiya rajyon par bhi akraman kiye the. lekin dakshini rajyo main aapas main maitri hone se vah safal na ho sake. malwa ke dakshin main cholon kaa rajya tha. donon rajyon ke bich bahut kam duuri rah gai thi. is kshetra par adhikaar karne ke liye donon hi rajya lalayit the atah donon main yuddh hona avashyambhavi ho gaya. jagadev kaa chol raja kulotung pratham se sangharsh hua. yuddh main chol parajeet hue.
 gujarat ke seemaant pahari kshetron main barbar pahari janajatiyaan nivas karti thi jo sant, puneatma rishiyon ko nirantar dukh dete the. jagadev ne un barbar jatiyon ko dandit kiya. kangra janapad ke kiron se yuddh kar unhen parrast kiya. uske samay main musalamaanon ne malwa par chadhaai kii. muslim sena ko kuch praarambhik vijay praapt hui. kintu antat ve jagadev dwaara peeche dhakel die gaye.jagadev ek vir yoddha or nipun senanayake the. pashchimi bharat ke log ab bhi jagadev ke naam kaa uski ucch samrik dakshata va balidaan ke liye hameshaa samaran karte hai. nishchay hi ve gyarahavin shatee ke antim charan kaa ek utung vyakti the. ek ulka kii tarah vah thode samay ke liye madhyabhaarat ke kshitij main chamake or apane peeche chirkirti chhod kar lop ho gayi. shaasha ke rup main vah atyant dayaalu, praja vatsal or nyaayakari raja the. samraat vikramaditya or raja bhoj kii udaatt paramparaayen inhone punah shuru kii. vesh badal kar ye janata kii vaastavik sthiti kaa pataa lagane jaaya karte the. praja kii bhalaai ke anek kaary kiye. inkaa shashan kaal lagbhag vi.san. 1152 tak rahaa.
