 bharat main 'darshan' us vidya ko kaha jaataa he jiske dwaara tatv kaa saakshaatkaar ho sake. 'tatv darshan' yaa 'darshan' kaa arth he tatv kaa saakshaatkaar. maanav ke dukhon kii nivruti ke liye or/yaa tatv saakshaatkaar karaane ke liye hi bharat main darshan kaa janm hua he. hriday kii gaanth tabhi khulti he or shok tathaa sanshay tabhi dur hote hai jab ek satya kaa darshan hota he. manu kaa kathan he ki samyak darshan praapt hone par karm manushya ko bandhan main nahin daal saktaa tathaa jinako samyak drushti nahin he ve hi sansar ke mahamoh or jaal main funs jate hai. bhartiya rishion ne jagat ke rahasy ko anek konon se samajhane kii koshish kii he. bhartiya darshanikon ke bare main tii es aliot ne kaha tha-
 bhartiya darshan kis prakaar or kin paristhitiyon main astitv main aayaa, kuch bhi pramanik rup se nahin kaha ja saktaa. kintu itnaa spasht he ki upanishad kaal main darshan ek pruthak shaastra ke rup main viksit hone laga tha.
 tattvon ke anveshan kii pravriti bharatvarsh main us sudur kaal se he, jise ham 'vaidic yug' ke naam se pukaarte hai. rugveda ke atyant pracheen yug se hi bhartiya vichaaron main dwividh pravriti or dwividh lakshya ke darshan hamen hote hai. pratham pravriti pratibha yaa pragnamulak he tathaa dwitiya pravriti tarkmulak he. pragna ke bal se hi pehali pravriti tattvon ke vivechan main kritkaarya hoti he or duusari pravriti tark ke sahare tattvon ke samikshan main samarth hoti he. angreji shabdon main pehali kii ham ‘intutionistic’ kah sakate hai or duusari ko reshanlistic. lakshya bhi armbh se hi do prakaar ke the-dhan kaa uparjan tathaa brahm kaa saakshaatkaar.
 pragnamulak or tark-mulak pravritiyon ke paraspar sammilan se aatma ke aupnishadishth tatvagyan kaa sfoot aavirbhaav hua. upanishdon ke gyaan kaa paryavsaan aatma or paramatma ke ekikaran ko siddh karne vaale pratibhamulak veydant main hua.
 bhartiya manishiyon ke urvar mastishk se jis karm, gyaan or bhakthimay tripathga kaa pravaah udbhoot hua, usne dur-dur ke maanvon ke aadhyatmik kalmsh ko dhokar unhenne pavitra, nity-shuddh-buddha or sadaa svachh banaakar maanavtaa ke vikaas main yogadan diya he. isi patitapavani dhara ko log darshan ke naam se pukaarte hai. anveshakon kaa vichaar he ki is shabd kaa vartmaan arth main sabase pehla prayog vaisheshik darshan main hua.
 'darshan' shabd panineey vyakaran ke anusaar 'drishir prekshane' dhaatu se lut pratyay karne se nishpann hota he. atev darshan shabd kaa arth drushti yaa dekhnaa, ‘jiske dwaara dekha jaay’ yaa ‘jisamen dekha jaay’ hoga. darshan shabd kaa shabdaarth keval dekhnaa yaa saamaanya dekhnaa hi nahin he. isiilie panini ne dhatworth main ‘prekshan’ shabd kaa prayog kiya he. prakrusht ikshan, jisamen antashvakshuon dwaara dekhnaa yaa manan karke sopapattik nishkarsh nikaalnaa hi darshan kaa abhidhey he. is prakaar ke prakrusht ikshan ke saadhan or fal donon kaa naam darshan he. jahaan par in siddhanton kaa sankalan ho, un granthon kaa bhi naam darshan hi hoga, jaise-nyaay darshan, vaisheshik darshan, mimasaa darshan aadi-aadi.
 darshan granthon ko darshanashastra bhi kehete hai. yah shaastra shabd ‘shasu anushishtau’ se nishpann he.
 darshanon kaa upadesh vaiyaktik jivan ke sammarjan or parishkaran ke liye hi adhik upyogi he. bina darshanon ke aadhyatmik pavitrataa evam unnayan hona durlabh he. darshan-shaastra hi hamen pramaan or tark ke sahare andhkaar main dipajyoti pradaan karke hamaara maarg-darshan karne main samarth hota he. gita ke anusaar king karm kimakarmeti kavyopyatra mohitah param lakshya evam purusharth kii prapti darshanik gyaan se hi sambhav he, anyathaa nahin.
 darshan dwaara vishyon ko ham sankshep main do virgon main rakh sakate hai. loukik or alokik athwa bhautik or aadhyatmik. darshan yaa to vistrut sristi prapanch ke vishay main siddhanth yaa aatma ke vishay main hamase charchaa karata he. is prakaar darshan ke vishay jad or chetan donon hi hai. pracheen rigvaidic kaal se hi darshanon ke mul tattvon ke vishay main kuch na kuch sanket hamaare aarsh sahitya main milte hai.
 neeche pramukh darshanashastron ke pratham sutara diye gayi hai jo mote taur par us darshan kii vishaywastu kaa parichay dete hai-
 vedon main jo aadhaar tatva beej rup main bikhare dikhaai padate the, ve brahmanon main aakar kuch ubhare; parantu vahaan karmkand kii lataaon ke pratanon main fasakar bahut adhik nahin bad paye. aaranyakon main ye ankurit hokar upanishdon main khub pallavit hue. darshanon kaa vikaas jo hamen upanishdon main hamen drushtigochar hota he, aalochakon ne uskaa shriganesh lagbhag dau sau varsh isa purv sthir kiya he. mahatma buddha se yah pracheen hai. itnaa hi nahin vidwaanon ne sankhya, yoga or mimasaa ko bhi buddha se pracheen mana he. sambhav he ki ye darshan vartmaan rup main us samay na hon, tathaapi ve kisi rup main avashya vidyaman the. vaisheshikdarshan bhi shaayad buddha se pracheen hi he; kyonki jaisaa aaj ke yug main nyaay or vaisheshik samaan tantra samajhe jate hai, usee prakaar pehle purv mimance or vaisheshik samajhe jate the. buddhadarshan paddati kaa aavirbhaav isa se purv do sau varsh mana jaataa he, parantu jain darshan, buddha darshan se bhi pracheen thahartaa he. isaki pushti main yah pramaan diya jaataa he ki pracheen jain darshanon main na to buddha darshan or na kisi hindu darshan kaa hi khandan uplabdh hota he. mahavir swami, jo jain sampradaay ke pravartak maane jate hai, ve bhi buddha se pracheen the. atev jain darshan kaa buddha darshan se pracheen hona yuktiyukt anumaan he.
 bhartiya darshanon kaa aitihaasik kram nishchit karnaa kathin he. in sab bhinn-bhinn darshanon kaa lagbhag saath hi saath samaan rup se pradurbhaav evam vikaas hua he. idhar-udhar tathaa bich main bhi kai kadiyaan chhin-bhinn ho gai hai. at: jo kuch shesh he, usee kaa aadhaar lekar chalanaa he. is kram main shuddh aitihaasikta na hone par bhi kramik vikaas kii shrinkhalaa aadi se ant tak chalati rahi he. isliye praayah vidwaanon ne isi kram kaa anusaran kiya he.
 bhartiya darshan kaa aarambh vedon se hota he. "veda" bhartiya dharm, darshan, samskruti, sahitya aadi sabhi ke mul strot hai. aaj bhi dharmik or saanskrithik krityon ke avasar par veda-mantron kaa gayan hota he. anek darshan-sampradaay vedon ko apana aadhaar or pramaan maanate hai. aadhunik arth main vedon ko ham darshan ke granth nahin kah sakate. ve pracheen bharatvasiyon ke sangitamay kavy ke sankalan he. unamem us samay ke bhartiya jivan ke anek vishyon kaa samavesh he. vedon ke in geeton main anek prakaar ke darshanik vichaar bhi milte hai. chintan ke inhen bijon se uttarkalin darshanon kii vanarajiyaan viksit hui hai. adhikansh bhartiya darshan vedon ko apana adistrot maanate hai. ye "aastik darshan" kehalaate hai. prasiddh shaddarshan inhen ke antargat hai. jo darshansampradaay apane ko vaidic parampara se swatantra maanate hai ve bhi kuch seemaa tak vaidic vichaardhaaraon se prabhavit hai.
 vedon kaa rachanakaal bahut vivadagrast he. praaia: pashchimi vidwaanon ne rugveda kaa rachanakaal 1500 i.pus. se lekar 2500 i.pus. tak mana he. iske vipareet bhartiya vidvan jyotish aadi ke pramaanon dwaara rugveda kaa samay 3000 i.pus. se lekar 75000 varsh i.pus. tak maanate hai. itihaas kii vidit gatiyon ke aadhaar par in pracheen rachanaaon ke samay kaa anumaan karnaa kathin he. pracheen kaal main itane vishaal or samrudh sahitya ke vikaas main hajaaron varsh lage honge, isamen koi andeh nahin. uplabdh vaidic sahitya sampurna vaidic sahitya kaa ek chota sa ansh he. pracheen yug main rachit samast sahitya sankalit bhi nahin ho sakaa hoga or sankalit sahitya kaa bahut sa bhaag akramanakariyon ne nasht kar diya hoga. vaastavik vaidic sahitya kaa vistaar itnaa adhik tha ki uske rachanakaal kii kalpana karnaa kathin he. nihsandeh vah bahut pracheen rahaa hoga. vedon ke sambandh main yah spasht karnaa aavashyak he ki quran or bible kii bhanti "veda" kisi ek granth kaa naam nahin he or na ve kisi ek manushya kii rachanaayen hai. "veda" ek sampurna sahitya he jisaki vishaal parampara he or jisamen anek granth sammilit hai. dharmik parampara main vedon ko nity, apaurushey or ishwariya mana jaataa he. aitihaasik drushtikon se ham unhen rishiyon kii rachana maan sakate hai. vedamantron ke rachnewale rishi anek hai.
 vaidic sahitya kaa vikaas chaar charnon main hua he. ye samhita, brahman, aaranyak or upanishad kehalaate hai. mantron or stutiyon ke sangrah ko "samhita" kehete hai. rugveda, yajurveda, samaveda or atharvaveda mantron kii samhitaayein hi hai. inaki bhi anek shakhaayen hai. in samhitaon ke mantra yajna ke avasar par devataaon kii stuti ke liye gaae jate the. aaj bhi dharmik or saanskrithik krityon ke avasar par inkaa gayan hota he. in vedamantron main indra, agni, varun, surya, som, ushaa aadi devataaon kii sangitamay stutiyaan surakshit hai. yajna or devopasana hi vaidic dharm kaa mul rup tha. vedon kii bhaavana uttarkalin darshanon ke samaan sanyasapradhan nahin he. vedamantron main jivan ke prati aasthaa tathaa jivan kaa ullas otprot he. jagat kii asatyata kaa vedamantron main abhas nahin he. rugveda main loukik mulyon kaa paryaapt maan he. vaidic rishi devataaon se ann, dhan, santan, swasthya, dderghaayu, vijay aadi kii abhyarthna karte hai.
 vedon ke mantra pracheen bharatiyon ke sangitamay lokkavy ke uttam udhaaharan hai. brahman, aaranyak or upanishad granthon main gadhy kii pradhanta he, yadhyapi unka yah gadhy bhi layayukt he. brahman granthon main yagyon kii vidhi, unke prayojan, fal aadi kaa vivechan he. aaranyakagranthon main aadhyatmikta kii ore jhukaav dikhaai detaa he. jaisaa ki is naam se hi vidit hota he, ye vanprasthon ke upyog ke granth hai. upanishdon main aadhyatmik chintan kii pradhanta he. chaaron vedon kii mantrasamhitaon ke brahman, aaranyak or upanishad alag alag milte hai. shatapath, tandeya aadi brahman prasiddh or mahatvapurn hai. aitarey, taittiriya aadi ke naam se aaranyak or upanishad donon milte hai. inke atirikt ish, ken, kath, prashn, mundak, manducya aadi pracheen upanishad bhartiya chintan ke adistrot hai.
 upanishdon kaa darshan aadhyatmik he. brahm kii sadhana hi upanishdon kaa mukhya lakshya he. brahm ko aatma bhi kehete hai. "aatma" vishayjagat, sharir, indriyon, man, buddhi aadi sabhi avgamy tatwon sa pare ek anirvachaneey or atindriya tatv he, jo chitswarup, anant or aanandamay he. sabhi parichchhedon se pare hone ke kaaran vah anant he. aparichhann or ek hone ke kaaran aatma bhedamulak jagat main manushyon ke bich aantarik abhed or advait kaa aadhaar ban saktaa he. aatma hi manushya kaa vaastavik swaroop he. uskaa saakshaatkaar karke manushya man ke samast bandhanon se mukt ho jaataa he. advaitabhaav kii purnataa ke liye aatma athwa brahm se jad jagat kii utpatti kaise hoti he, isaki vyakhya ke liye maaya kii anirvachaneey shakti kii kalpana kii gai he. kintu sristiwad kii apeksha atmik advaitabhaav upanishdon ke vedant kaa adhik mahatvapurn paksh he. yahi advaitabhaav bhartiya samskruti main otprot he. darshan ke kshetra main upanishdon kaa yah brahmavaad aadi shankaracharya, ramanujacharya aadi ke uttarkalin vedant maton kaa aadhaar bana. vedon kaa antim bhaag hone ke kaaran upanishdon ko "vedant" bhi kehete hai. upanishdon kaa abhimath hi aage chalakar vedant kaa siddhant or sampradaayon kaa aadhaar ban gaya. upanishdon kii style saral or gambhir he. anubhav ke gambhir tatv atyant saral bhashaa main upanishdon main vyakt hue hai. unako samajhane ke liye anubhav kaa prakaash apekshit he. brahm kaa anubhav hi upanishdon kaa lakshya he. vah apni sadhana se hi praapt hota he. guru kaa sampark usamen adhik sahaayak hota he. tap, aachaar aadi sadhana kii bhoomika banaate hai. karm atmik anubhav kaa sadhak nahin he. karm pradhan vaidic dharm se upanishdon kaa yah matbhed he. sanyas, vairaygy, yoga, tap, tyaag aadi ko upanishdon main bahut mahatv diya gaya he. inamen shraman parampara ke kathor sanyasawad kii prerana kaa strot dikhaai detaa he. tapowadi jain or buddha mat tathaa gita kaa karmyog upanishdon kii aadhyatmik bhoomi main hi ankurit hue hai.
 hindu dharm main darshan atyant pracheen parampara rahi he. vaidic darshanon main shaddarshan adhik prasiddh or pracheen hai. gita kaa karmwaad bhi inke samakaleen he. shaddarshanon ko 'aastik darshan' kaha jaataa he. ve veda kii satta ko maanate hai. hindu darshanik parampara main vibhinn prakaar ke aastik darshanon ke alaava anishvaravaadi or bhautikwaadi darshanik paramparaayen bhi vidyaman raheen hai.
 maharishi gautam rachit is darshan main padaarthon ke tatvagyan se moksh prapti kaa varnan he. padaarthon ke tatvagyan se mithyaa gyaan kii nivritti hoti he. phir ashubh karmo main pravrutt na hona, moh se mukti evam dukhon se nivritti hoti he. isamen paramatma ko srishtikarta, niraakaar, sarvavyaapak or jeevatma ko sharir se alag evam prakruti ko achetan tathaa sristi kaa upadan kaaran mana gaya he or spasht rup se traitvaad kaa pratipaadan kiya gaya he. iske alaava isamen nyaay kii paribhaasha ke anusaar nyaay karne kii paddati tathaa usamen jai-paraajay ke kaarnon kaa spasht nirdesh diya gaya he.
 maharishi kanad rachit is darshan main dharm ke sachche swaroop kaa varnan kiya gaya he. isamen sansaarik unnati tathaa nishshrey siddhi ke saadhan ko dharm mana gaya he. at: maanav ke kalyaan hetu dharm kaa anushthan karnaa paramaavashyak hota he. is darshan main dravya, gun, karm, saamaanya, vishesh or samavaay in chha: padaathon ke sadharmy tathaa vaidharmy ke tatvadhan se moksh prapti maani jaati he. sadharmy tathaa vaidharmy gyaan kii ek vishesh paddati he, jisko jane bina bhrantiyon kaa niraakaran karnaa sambhav nahin he. iske anusaar chaar pair hone se gaay-bhens ek nahin ho sakate. usee prakaar jeev or brahm donon hi chetan hai. kintu is sadharmy se donon ek nahin ho sakate. saath hi yah darshan vedon ko, ishwarokt hone ko param pramaan maanata he.
 is darshan ke rachayita maharishi kapil hai. isamen satkaryawad ke aadhaar par is sristi kaa upadan kaaran prakruti ko mana gaya he. iskaa pramukh siddhant he ki abhaav se bhav yaa asat se sat kii utpatti kadaapi sambhav nahin he. sat kaarnon se hi sat kaaryo kii utpatti ho sakati he. sankhya darshan prakruti se sristi rachana or sanhaar ke kram ko vishesh rup se maanata he. saath hi isamen prakruti ke param sookshm kaaran tathaa uske sahit 24 kaary padaathon kaa spasht varnan kiya gaya he. purush 25 waan tatv mana gaya he, jo prakruti kaa vikaar nahin he. is prakaar prakruti samast kaary padaatho kaa kaaran to he, parantu prakruti kaa kaaran koi nahin he, kyonki uski shaashvat satta he. purush chetan tatv he, to prakruti achetan. purush prakruti kaa bhokta he, jabaki prakruti swayan bhokti nahin he.
 is darshan ke rachayita maharishi patanjali hai. isamen ishwar, jeevatma or prakruti kaa spasht rup se varnan kiya gaya he. iske alaava yoga kya he, jeev ke bandhan kaa kaaran kya he? chitt kii vrittiyaan koun si hai? iske niyantran ke kya upaay hai ityadi yogic kriyaaon kaa vistrut varnan kiya gaya he. is siddhant ke anusaar paramatma kaa dhyaan aantarik hota he. jab tak hamaari indriyaan bahirgami hai, tab tak dhyaan kadaapi sambhav nahin he. iske anusaar paramatma ke mukhya naam o3m kaa jaap na karke anya naamon se paramatma kii stuti or upasna apurna hi he.
 mimasaasutra is darshan kaa mul granth he jiske rachayita maharishi jaimini hai.is darshan main vaidic yagyon main mantron kaa viniyog tathaa yagyon kii prakriyaaon kaa varnan kiya gaya he. yadi yoga darshan antahkaran shuddhi kaa upaay bataata he, to mimasaa darshan maanav ke paariwarik jivan se rashtriya jivan tak ke kartavyon or akartavyon kaa varnan karata he, jisase samast raashtra kii unnati ho sake. jis prakaar sampurna karmkand mantron ke viniyog par aadhaarit hai, usee prakaar mimasaa darshan bhi mantron ke viniyog or uske vidhaan kaa samarthan karata he. dharm ke liye maharishi jaimini ne veda ko bhi param pramaan mana he. unke anusaar yagyon main mantron ke viniyog, shruti, vaakya, prakaran, sthaan evam samakhya ko moulik aadhaar mana jaataa he.
 vedant kaa arth he vedon kaa antim siddhant. maharishi vyas dwaara rachit brahmasutra is darshan kaa mul granth he. is darshan ko uttar mimasaa bhi kehete hai. is darshan ke anusaar brahm jagat kaa karta-dharta va sanhaar karta hone se jagat kaa nimitt kaaran he. upadan athwa abhinn kaaran nahin. brahm sarvajna, sarvashaktimaan, aanandamay, nity, anadi, anantadi gun vishisht shaashvat satta he. saath hi janm maran aadi cleshon se rahit or niraakaar bhi he. is darshan ke pratham sutara `athato brahm jigyaasa´ se hi spasht hota he ki jise jaanane kii ichha he, vah brahm se bhinn he, anyathaa swayan ko hi jaanane kii ichha kaise ho sakati he. or yah sarvavidit he ki jeevatma hameshaa se hi apane dukhon se mukti kaa upaay karti rahi he. parantu brahm kaa gun isse bhinn he.
 aage chalakar veydant ke anekanek sampradaay bane.
 shad darshanon ke alaava lokayat tathaa shaiva evam shakt darshan bhi hindu darshan ke abhinn ang hai.
 vedavirohi hone ke kaaran naastik sampradaayon main charvak mat kaa bhi naam liya jaataa he. bhautikwaadi hone ke kaaran yah aadar na paa sakaa. iskaa itihaas or sahitya bhi uplabdh nahin he. "brihaspati sutara" ke naam se ek charvak granth ke uddhran anya darshan granthon main milte hai. charvak mat ek prakaar kaa yatharthwaad or bhautikwaad he. iske anusaar keval pratyaksh hi pramaan he. anumaan or aagam sandigdh hote hai. pratyaksh par ashrith bhautik jagat hi satya he. aatma, ishwar, swarg aadi sab kalpit hai. bhuton ke sanyog se deh main chetana utpann hoti he. deh ke saath maran main uskaa ant ho jaataa he. aatma nity nahin he. uskaa punarjanm nahin hota. jeevankaal main yathasambhav sukh kii sadhana karnaa hi jivan kaa lakshya hona chahie.
 upanishdon ke aadhyatmavaad tathaa tapowad main hi vaidic karmkand ke viruddh ek prakat kranti kaa rup grahan kar liya. upanishad kaal main ek ore buddha or jain dharmon kii avaidic paramparaon kaa aavirbhaav hua tathaa duusari ore vaidic darshanon kaa udai hua. isa ke janm ke purv or baad kii ek do shatabdiyon main anek darshanon kii samanaantar dharaayen bhartiya vichaarbhumi par pravaahit hone lageen. buddha or jain darshanon kii dharaayen bhi inamen sammilit hai.
 jain dharm kaa aarambh buddha dharm se pehle hua. mahavir swami ke purv 23 jain tirthakar ho chuke the. mahavir swami ne jain dharm kaa prachaar kiya. buddha dharm ke pravartak gautam buddha unke samakaleen the. donon kaa samay i.pus. chhathi shatabdi mana jaataa he. inhone vedon se swatantra ek naveen dharmik parampara kaa pravartan kiya. vedon ko na maanane ke kaaran jain or buddha darshanon ko "naastik darshan" bhi kehete hai. inkaa moulik sahitya kramash: mahavir or buddha ke upadeshon ke rup main he jo kramash: praakrit or pali kii lokbhashaon main miltaa he tathaa jiskaa sangrah in mahapurushon ke nirvana ke baad kai sangitiyon main unke anuyaayiyon ke paraamarsh ke dwaara hua. buddha or mahavir donon himalay pradesh ke rajkumaar the. yuvavay main hi sanyas lekar unhone apane dharmo kaa upadesh or prachaar kiya. unka yah sanyas upanishdon kii parampara se prerit he. jain or buddha dharmon main tap or tyaag kii mahima bhi upanishdon ke dasharn ke anukool he. ahimsa or aachaar kii mahatta tathaa jatibhed kaa khandan in dharmon kii visheshta he. ahimsa ke beej bhi upanishdon main vidyaman hai. phir bhi ahimsa kii dhwaja ko dharm ke akaash main fahraane kaa shrey jain or buddha sampradaayon ko dena hoga.
 mahavir swami ke upadeshon se lekar jain dharm kii parampara aaj tak chal rahi he. mahavir swami ke upadesh 41 sutron main sankalit hai, jo jainagamon main milte hai. umaswati kaa "tatwarthadhigam sutara" jain darshan kaa pracheen or pramanik shaastra he. siddhsen divakar, haribhadra, merutung, aadi jain darshan ke prasiddh acharya hai. siddhant kii drushti se jain darshan ek ore aadhyatmavaadi tathaa dasri ore bhautikwaadi he. vah aatma or pudgal donon ko maanata he. jain mat main aatma prakaash ke samaan vyapak or vistaarsheel he. punarjanm main naveen sharir ke anusaar aatma kaa sankoch or vistaar hota he. swaroop se vah chaitanya swaroop or aanandamay he. vah man or indriyon ke madhyam ke bina paroksh vishyon ke gyaan main samarth he. is alokik gyaan ke teen rup hai - avadhigyaan, man:paryaay or kevalgyaan. purna gyaan ko kevalgyaan kehete hai. yah nirvana kii avasthaa main praapt haata he. yah sab prakaar se vastuon ke samast dharmon kaa gyaan he. yahi gyaan "pramaan" he. kisi apeksha se vastu ke ek dharm kaa gyaan "nay" kehalaata he. "nay" kai prakaar ke hote hai. gyaan kii saapekshata jain darshan kaa siddhant he. yah saapekshata maanviya vichaaron main udaartaa or sahishnutaa ko sambhav banaati he. sabhi vichaar or vishwaas aanshik satya ke adhikari ban jate hai. purna satya kaa aagrah anuchit he. vah nirvana main hi praapt ho saktaa he. nirvana atma kaa kaivalya he. karm ke prabhaav se pudgal kii gati aatma ke prakaash ko aachhadit karti he. yah "asrav" kehalaata he. yahi aatma kaa bandhan he. tap, tyaag or sadachaar se is gati kaa avrodh "sanvar" tathaa sanchit karmpudgal kaa kshay "nirjara" kehalaata he. iskaa ant "nirvana" main hota he. nirvana main aatma kaa anant gyaan or anant anand prakashit hota he.
 buddha ke upadesh teen pitakon main sankalit hai. ye sutt pitak, vinay pitak or abhidhamm pitak kehalaate hai. ye pitak buddha dharm ke aagam hai. kriyasheel satya kii dharna buddha mat kii moulik visheshta he. upanishdon kaa brahm achal or aparivartansheel he. buddha ke anusaar parivartan hi satya he. pashchimi darshan main hairaclitis or bergasaan ne bhi parivartan ko satya mana. is parivartan kaa koi aparivartaneey aadhaar bhi nahin he. bahya or aantarik jagat main koi dhruv satya nahin he. bahya padaarth "swalakshanon" ke sanghaat hai. aatma bhi manobhaavon or vigyaanon kii dhara he. is prakaar baudhdhamat main upanishdon ke aatmavaad kaa khandan karke "anaatmavaad" kii sthapana kii gai he. phir bhi baudhdhamat main karm or punarjanm maanya hai. aatma kaa na maanane par bhi bauddhadharm karunaa se otprot hai. du:kha se dravit hokar hi buddha ne sanyas liya or du:kha ke nirodh kaa upaay khoja. avidya, trishna aadi main du:kha kaa kaaran khojkar unhone inke uchchhed ko nirvana kaa maarg bataaya.
 anaatmavaadi hone ke kaaran buddha dharm kaa vedant se virodh hua. is virodh kaa fal yah hua ki buddha dharm ko bharat se nirvasit hona padaa. kintu asia ke purvi deshon main uskaa prachaar hua. buddha ke anuyaayiyon main matbhed ke kaaran kai sampradaay ban gaye.
 siddhantbhed ke anusaar buddha parampara main chaar darshan prasiddh hai. inamen vaibhashik or sautrantik mat hinayan parampara main hai. yah dakshini baudhdhamat hai. iskaa prachaar bhi lanka main he. yogachaar or madhyamik mat mahayan parampara main hai. yah uttari baudhdhamat he. in chaaron darshanon kaa udai isa kii aarambhik shabtabdiyon main hua. isi samay vaidic parampara main shaddarshanon kaa udai hua. is prakaar bhartiya panrapara main darshan sampradaayon kaa aavirbhaav lagbhag ek hi saath hua he tathaa unka vikaas paraspar virodh ke dwaara hua he. pashchimi darshanon kii bhanti ye darshan purvapar kram main udit nahin hue hai.
 vasubandhu, kumarlaat maitrey or nagarjun in darshanon ke pramukh acharya the. vaibhashik mat bahya vastuon kii satta tathaa swalakshanon ke rup main unka pratyaksh maanata he. at: use bahya pratyakshvaad athwa "sarvastitvvaad" kehete hai. saitrantik mat ke anusaar padaarthon kaa pratyaksh nahin, anumaan hota he. at: use bahyanumeyavaad kehete hai. yogachaar mat ke anusaar bahya padaarthon kii satta nahin. hame jo kuch dikhaai detaa he vah vigyaan maatr he. yogachaar mat vigyaanavaad kehalaata he. madhyamik mat ke anusaar vigyaan bhi satya nahin he. sab kuch shunya he. shunya kaa arth nirswabhaav, ni:swaroop athwa anirvachaneey he. shoonyavad kaa yah shunya vedant ke brahm ke bahut nikat aa jaataa he.
 arthshaastra bhartiya raajnneetik darshan ko pratipaadit karne vaale pramukh aadi granthon main se ek he. iske rachayita chanakya maane jate hai.
