 dandadayitv is shabd kaa saadhaaran arth he - kiye gaye "aparaadh" ke liye dand paane kaa daayitv. aparaadh karanevaala vyakti saamanyat: apradhi kehalaata he arthath vah jo kanoon dwaara amaanya kaam kare athwa kanoon dwaara nirdhaarit anivaary kaam kii avhelnaa kare evam apane kaam yaa isaki avhelnaa se samaaj ko kshati pahunchaave.
 bahudhaa kisi aparaadh se vyaktivishesh ko hi haani pahunchati he evam iske liye vah divaani nyaayalay main kshatipurti kii yachana kar saktaa he, kintu saamaajik shanti evam anushaasan kii drushti se bahut se aise bhi hen jinke liye apradhi ke viruddh dandabhiyog laakar use nyaayalay se dandit karnaa rajya kaa karttavya hota he. samaaj main shanti kaayam rakhana shashan kaa hi daayitv he. yadi prayek vyakti apane prati kiye gaye aparaadh ke liye pratipakshi se swayan apni ichha ke anusaar pratishodh le to samaaj main araajaktaa fail jaaygi or antat: sabhy jivan lupt ho jaayga. is kaaran rajya kii ore se hi aparaadhiyon ke viruddh gurutar dandabhiyog ke maamle laae jate hai evam aparaadh se saakshaat trast vyakti keval sakshi athwa nimitt maatr rah jaataa he. samaaj kaa pratik vah vyakti mana jaataa he, jisamen saarvbhaum satta virajman ho. bhinn-bhinn deshon main aise sattadhari vyaktiyon ke bhinn bhinn naam hote hai. yatha, england main raja, bharat main raashtrapati. dandabhiyog ke maamle main pratham paksh main inhen ke naam hote hai, yadhyapi aterni jeneral athwa director ov public prosecution bhi shashan kii ore se pratham paksh main ho sakate hai. dandabhiyog evam swatvadhikaar ke maamalon main yah moulik antar he ki dandabhiyog kaa lakshya hota he doshi ko dand dilaanaa, swatvadhikar ke maamle main vaadi kaa uddeshy hota he sampatti praapt karnaa yaa kisi vyaktigat adhikaar kii ghoshnaa karana. dandabhiyog ke liye bhinn bhinn rup main dand die ja sakate hai. yatha, mrityu, aaajeevan nirvaasan, karawas, virodh, kode maarna, arthdand, apradhi kii sampatti kaa rajasatkaran ityadi. kabhi kabhi dand ke saath saath apradhi ko anarhata naagarik adhikaron kii haani evam raajnneetik adhikaron kaa apharan bhi sahanaa padataa he.
 koi kisi aparaadh ke liye dandit nahin ho saktaa, yadi usne pratyaksh yaa apratyaksh rup main kanoon dwaara amaanya koi kaam na kiya ho yaa kanoon dwaara nirdhaarit kisi anivaary kaam main truti nahin kii ho. saadhaarant: kisi aparaadh kii purnataa ke liye yah aavashyak he ki vah doshapurn man se kiya jaay. kintu apradhi kii swechha se hone par hi uskaa kaam aparaadh mana ja saktaa he. swechha se kiya hua kaam yaa kaam kii avhelnaa vah he, jise karne yaa na karne kii ichha rahi ho. at: kisi vyakti ne yadi achetan avasthaa main-yatha, nidrit hone par, atyant kam avasthaa rahane se, jadta yaa veikshiptata ke kaaran koi aparaadh kiya he to yah mana jaayga ki aisi paristhiti main uskaa mastishk kaam nahin kar rahaa tha. falat: us kaam ke karne yaa uski avhelnaa main uski ichha nahin thi.
 uddeshy or lakshya main antar he. maamla chalaanevaala kisi dandabhiyog ke uddeshy par pramaan de saktaa he, yadhyapi aisa karne ko vah baadhya nahin he. un maamalon, jahaan ichha kii nirdoshita bachaav main pesh kii ja sakati he uddeshy kii nirdoshita bachaav nahin he. kanoon se amaanya kaam kii marjana is aadhaar par nahin kii ja sakati ki vah achche uddeshy se kiya gaya he. at: jahaan ashleel vishay ke prakaashan kaa abhiyog laayaa gaya he or prakaashan vastav main ashleel he, to abhiyukt ke bachaav main yah sweekaar nahin kiya jaayga ki uskaa uddeshy acha tha. 
 angareji vidhaan main nishchaayak prakalpana he ki aath saal kii avasthaa se kam kaa shishu aparaadh nahin kar saktaa. bhartiya kanoon main yah saat saal tak hi simit he.
 yadi koi balak, jisaki avasthaa 8-14 saal ke bich he, koi aparaadh kare, jisamen dusht ichha aavashyak he, to kanoon kii prakalpana ke anusaar yah mana jaayga ki use yah samajhane kii kshamta nahin he ki vah aparaadh kar rahaa he. at: maamla chalaanevaale par yah pramanbhaar rahegaa ki ukt balak ko aparaadh samajhane kii kshamta thi.
 kanoon kii ek nishchaayak prakalpana he ki 14 saal se kam se balak ko sambhog kaa gyaan nahin hota. at: vah balaatkaar kiya balaatkaar karne ke lakshya se akraman ke liye dandit nahin ho saktaa. is vishay par sakshya bhi nahin diya ja saktaa ki 14 saal se kam avasthaa kaa balak shaareerik vikaas ke kaaran sambhog kriya main sakasham he. kintu yadi vah 14 saal se adhik avasthaa ke kisi vyakti ko sambhog kriya main sahaayta de to vah hoga. 14 saal se kam avasthaa kaa koi balak kisi bhi sthiti main aprakritik aparaadh main sahyogi nahin mana jaayga.
 14 saal se adhik avasthaa kaa prayek vyakti kanoon kii drushti main paryaapt gyaan rakhata he. at: vah apane aparaadh ke liye doshi mana jaayga.
 jahaan aisa pramanit kiya jaay ki jis vyakti ne aparaadh kiya he, vah aparaadh karne ke samay veikshipt maansik dasha main rahane ke kaaran apane kiye aparaadh ke fal ko samajhane main aksham tha, to vah aparaadh ke liye uttaradaayi nahin hoga or na apradhi hi kaha jaayga.
 aparaadh karne ke samay koi vyakti veikshipt tha yaa nahin, yah tathy kaa vishay he, kanoon kaa nahin. veikshiptata kaa pramanbhaar abhiyukt par he. visheshgy kaa sakshya anivaary nahin he. yah bhi aavashyak nahin ki pratiraksha ke sakshiyon ke dwaara sakshya diya jaay. maamla chalaane vaale ke sakshiyon kii pratipruchha se pramanbhaar kaa daayitv nibhaayaa ja saktaa he. keval yah kahana ki koi aparaadh bina uddeshy ke kiya gaya, veikshiptata siddh nahin karata.
 aise maamalon main juri kii sanmati hoti he "apradhi kintu veikshipt" . apradhi ko raja kinwa raashtrapati kii maraji kii avadhi paryant jail main rakhaa jaataa he. apradhi doshasiddh yaa dandaspt nahin kaha ja saktaa. at: use apil karne kaa adhikaar nahin rahata.
 is prasang main naitik veikshiptata asambaddha he. arthath yadi yah kaha jaay ki aparaadh ke samay apradhi kii medhasakti thik thi, kintu uskaa naitik chintan skhlit ho chukaa tha athwa vah mastishk ke asanyamit pravaah ke vasheebhoot hokar medha shakti ke rahete hue bhi aparaadh kar baitha, to uskaa aparaadh kshamya nahin hoga.
 saadhaarant: koi vyakti, jo swechha se nashe kaa seven kar matt ho jaataa he, aparaadh ke daayitv se mukt nahin ho saktaa, kyonki matt yaa matvaala vyakti bhi aparaadh ke lakshya ko samajhane kii kshamta rakhata he. kintu nasha yaa pramattata jab is seemaa tak pahunch chuki ho ki isse asthaayee veikshiptata aa gai he, to abhiyukt kaa yah bachaav anya kaarnon se utpann veikshiptata ke samaan hoga. jis aparaadh main lakshya aavashyak he, vahaan madasakti par sakshya dekar anyaanya sakshya ke saath yah dekha ja saktaa he ki aparaadh main lakshya bana yaa nahin. par veikshiptata kaa sakshya saadhaarant: lagu nahin hota.
 yadi koi vyakti shaareerik peedan kaa bhay dikhalaae jane par baadhya hokar kisi ke aadesh ke anusaar koi aparaadh kare, jo anyathaa swechha se kiye jane par dandabhiyog hota, to vah dandabhiyog ke daayitv se mukt he. kintu jo vyakti aparaadh karne ko use baadhya karata he, vah doshi he. par yah bachaav tabhi maanya ho saktaa he, jab praan jane kaa tatkshan bhay ho.
 yadi koi vyakti naitik bal se prabhavit hokar koi aparaadh kare to vah kshamya nahin hoga.
 yadi koi apane se upar ke adhikari kii ajna paalan karne ko baadhya he evam ukt adhikari kii ajna kaa paalan karte hue, koi aparaadh kar daalata he, to uskaa aparaadh kshamya nahin hoga, yadhyapi vidwesh kii bhaavana kaa abhiyog usapar nahin lagaaya ja saktaa.
 raja par dandabhiyog nahin lagaaya ja saktaa, kyonki vah kanoon kii drushti main aparaadh karne main aksham he.
 bhinn bhinn rashtron ke bich parsparik sauhaard banaae rakhane ke abhipraay se ek desh ke raja yaa uske rajdoot par anyaay deshon main dandabhiyog ke maamle nahin laae ja sakate.
 parliment ke sadsy dandabhiyog ke niyamon ke andar hai, kintu sadan main die gaye apane bhaashan ke liye ve abhiyukt nahin banaae ja sakate. kaaran, ganatantr ke vikaas evam janhit kii drushti se unhen bhaashan kii puri chhot di gai he, taaki kisi bhi vyakti kii samiksha ve nirbhik hokar kar saken. aisi aashaa kii jaati he ki ve apane adhikaar kaa durupyog na karenge.
