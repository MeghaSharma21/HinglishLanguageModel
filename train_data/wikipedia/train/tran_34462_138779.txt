 
 dodo hind mahaasaagar ke dweep morishas kaa ek sthaneey pakshi tha. yah pakshi varg main hote hue bhi thalchar tha, kyonki isame udne kii kshamta nahin thi. 17veen sadi ke ant tak yah pakshi maanav dwaara atyaadhik shikaar kiye jane ke kaaran vilupt ho gaya. yah pakshi kabutar or phakhta ke parivaar se sambandhit tha. yah murge ke aakaar kaa lagbhag ek meter unchaa or 20 kilogram vajan kaa hota tha. iske kai dum hoti thim. yah apana ghonslaa zamin par banaata tha, tathaa isaki khuraaq main sthaneey fal shaamil the. dodo murgi se bade aakaar kaa baari-bharkam, golmatol pakshi tha. isaki taangen choti va kamjor thim, jo uskaa vajan sambhaal nahin paati thim. iske pankh bhi bahut hi chote the, jo dodo ke udne ke liye paryaapt nahin the. is kaaran yah na tej daud saktaa tha, na ud saktaa tha.rang-birange dodo jhund main ludhakte-girte chalate the, to sthaneey logon kaa manoranjan hota tha. dodo shabd kii utpatti portugali shabd doudo se hui he, jiskaa arth murkh yaa bawalaa hota he. kaha jaataa he ki unhone dodo pakshi ko mughal darbar main bhi pesh kiya tha, jahaan ke darbari chitrakaar ne is vicitra or besange pakshi kaa chitra bhi banaaya tha.kuch pranishastriyon ke anusaar pehle ateet main udanksham dodo, paristhitijanya kaarnon se dhire-dhire udne kii kshamta kho baithe. ab dodo morishas ke rashtriya chihn main dikhataa he.
 iske alaava dodo kii vilupti ko maanav gatividhiyon ke kaaran hui na badalane vaali ghatnaon ke ek udhaaharan ke taur par dekha jaataa he. maanvon ke morishas dweep par aane se purv dodo kaa koi bhi prakritik shikari is dweep par nahin tha. yahi kaaran he ki yah pakshi udaan bharne me sakasham nahin tha. iskaa vyavhaar maanvon ke prati puri tarah se nirbhik tha or apni na ud paane kii kshamta ke kaaran yah aasaani se shikaar ban gaya. 
 17veen shatabdi ke aarambh main dach log jab pehali baar morishas pahunche tab vahaan pehle maanav aabaadi nahin thi. unhone dodo ko volgvogel kaha, arthath ek vibhats pakshi. iskaa mukhya kaaran yahi tha ki iske maans ko bahut pakaane par bhi, vah naram or swaadisht nahin banataa tha. kintu phir bhi dach log iskaa shikaar karte rahe or antatah 1681 tak dodo is dweep se lupt ho gaya. yahaan manushyon ke aane se pehle dodo ko maarane vaala koi nahin tha, atev dodo ne apni raksha kshamta ekadam bhula di thi. ye itane asahaay siddh hue, ki chuuhe tak inke andey va chuujon ko kha jate the. vaigyanikon ne dodo kii haddiyon ko dobaaraa se jod kar ise aakaar dene kaa prayaas kiya he or ab is praaroop ko morishas institute main dekha ja saktaa he. unhone shodh kar ke yah bhi kaha he, ki di en e dwaara isaki punarprapti ho sakati he. puraane dastavejo me haalaanki iske maance ko beswad or kathor bataaya gaya he jabaki anya sthaneey prajatiyon jaise laal rail ke maance ke swaad kii saraahna kii gai he. saamanytah yah mana jaataa he ki malay navik ise ek pavitra pakshi maanate the or ve dodo kaa shikaar iske paron se dharmik anushthanon me prayukt hone vaale apane topon ko banane me kiya karte the. 
 kuch pranishastriyon ke anusaar pehle kabhi udana jaanate dodo, kuch paristhitijanya kaarnon se udana bhul gaye the. unki ye aadat va aalsee swabhaav hi unke vinaash kaa kaaran ban gaya, kyonki ve aasaani se kute billiyon ke haath lag jate the. is prakaar 1640 tak dodo puri tarah se vilupt ho gaye. ise antim baar landan main 1638 main jivit dekha gaya tha. ek tathy yah bhi he ki, jab manushya pehle pahal morishas pahunche, to ve apane saath un jaanavaro ko bhi laaye jo pehle is dweep par nahin paye jate the, jaise kute, boar, billiyaan, chuuhe or kekada khaane vaale macok bandar. in pashuon ne dodo ke ghonslon ko nasht kar diya, jabaki manushyo ne yahan ke jangalon kaa naash kiya jahaan pakshi rahete the. aajkal yah mana jaataa he ki dodo kii vilupti ke liye shikaar se bhi adhik boar or macok jaise jaanavar uttaradaayi hai.
 dodo ke chitra 
 mughal chitrakaar ustad mansoor dwaara dodo ke pratham chitra
 1626 kaa roelant saiveri dwaara dodo kaa ek chitra
 morishas ke ek pokhar main mili kankal, prakritik itihaas sangrahalay,europe, 1600
 1628 kaa roelant saiveri dwaara dodo kaa ek chitra
 dodo kaa kankal, prakritik itihaas sangrahalay, europe
 morishas kaa rajchihn
