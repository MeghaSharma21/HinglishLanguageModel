 adhik vikalpon ke liye yahaan jaaen - aarti 
 aarti hindu upasna kii ek vidhi he. isamen jalati hui lau yaa iske samaan kuch khaas vastuon se aradhy ke saamaane ek vishesh vidhi se ghumaai jaati he. ye lau ghi yaa tel ke diye kii ho sakati he yaa kapur kii. isamen vaikalpik rup se, ghi, dhoop tathaa sugandhit padaarthon ko bhi milaayaa jaataa he. kai baar iske saath sangeet tathaa nrity bhi hota he. mandiron main ise praatah, sany evam raatri main dwaar ke band hone se pehle kiya jaataa he. pracheen kaal main yah vyapak paimaane par prayog kiya jaataa tha. tamil bhashaa main ise deep aradhanai kehete hai.
 saamanytah puja ke ant main aradhy bhagwaan kii aarti karte hai. aarti main kai samagriyon kaa prayog kiya jaataa he. in sabakaa vishesh arth hota he. aisi manyata he ki na keval aarti karne, balki isamen sammilit hone par bhi bahut punya miltaa he. kisi bhi devtaa kii aarti karte samay unhen teen baar pushp arpit karne chahiyein. is bich dhol, nagade, ghadiyal aadi bhi bajaaye jate hai. 
 aarti karte hue bhakt ke maan main aisi bhaavana honi chahie, maano vah panch-praanon kii sahaayta se ishwar kii aarti utaar rahaa ho. ghi kii jyoti jeev ke aatma kii jyoti kaa pratik maani jaati he. yadi bhakt antarman se ishwar ko pukaarte hai, to yah pancharti kehalaati he.aarti praayah din main ek se paanch baar kii jaati he. ise har prakaar ke dhamik samaaroh evam tyohaaron main puja ke ant main karte hai. ek paatr main shuddh ghi lekar usamen visham sankhya main battiyaan jalaakar aarti kii jaati he. iske alaava kapur se bhi aarti kar sakate hai. saamaanya taur par paanch battiyon se aarti kii jaati he, jise panch pradeep bhi kehete hai. aarti paanch prakaar se kii jaati he. pehali deepamala se, duusari jal se bhare shankh se, teesri dhule hue vastra se, chauthi aam or pipal aadi ke patton se or paanchavin sashtaang arthath sharir ke paanchon bhaag se. panch-praanon kii pratik aarti maanav sharir ke panch-praanon kii pratik maani jaati he. 
 aarti kii thali yaa deepak ko isht dev kii murti ke samaksh upar se neeche, golakaar ghumaya jaataa he. ise ghumaane kii ek nishchit sankhya bhi ho sakati he, va gole ke vyas bhi kai ho sakate hai. iske saath aarti gaan bhi samooh dwaara gamma jaataa he jisko sangeet aadi kii sangat bhi di jaati he. aarti hone ke baad pandit yaa aarti karne vaala, aarti ke deepak ko upasthit bhakt-samooh main ghumata he, va log apane donon haathon ko neeche ko ulataa kar jod lete hai va aarti par ghuma kar apane mastak ko lagaate hai. iske do kaaran bataaye jate hai. ek manyata anusaar ishwar kii shakti us aarti main samaa jaati he, jiskaa ansh bhakt mil kar apane apane mastak par le lete hai. duusari maanayata anusaa ishwar kii nazar utaari jaati he, yaa balaayein lee jaati hai, va bhaktajan use is prakaar apane upar lene kii bhaavana karte hai, jis prakaa ek maa apane bacchon kii balaayein le leti he. ye maatr sankethik hota he, asal main jiskaa uddeshy ishwar ke prati apana samarpan va prem jataana hota he. 
 aarti kaa thaal dhaatu kaa bana hota he, jo praayah pital, tamba, chaandi yaa sona kaa ho saktaa he. isamen ek gundhe hue aate kaa, dhaatu kaa, geeli mitti aadi kaa deepak rakhaa hota he. ye deepak gol, yaa panchmukhi, sapt mukhi, adhik visham sankhya mukhi ho saktaa he. ise tel yaa shuddh ghi dwaara rui kii batti se jalaayaa gaya hota he. praayah tel kaa prayog raksha dipakon main kiya jaataa he, va aarti dipakon main ghi kaa hi prayog karte hai. batti ke sthaan par kapur bhi prayog kii ja sakati he. is thali main deepak ke alaava puja ke phul, dhoop-agarbatti aadi bhi rakhe ho sakate hai. iske sthaan par saamaanya puja kii thali bhi prayog kii ja sakati he. kai sthanon par, visheshkar nadiyon kii aarti ke liye thali kii jagah aarti deepak prayog hote hai. inamen battiyon kii sankhya 101 bhi ho sakati he. inhen shat deepak yaa sahasradip bhi kaha jaataa he. ye vishesh dhyanyogy baat he, ki aarti kabhi sam sankhwa dipakon se nahin kii jaati he.
 aarti ke samay kai samagriyon kaa prayog kiya jaataa he. puja main na keval kalash kaa prayog karte hai, balki usamen kai prakaar kii samagriyaan bhi daalate jate hai. in sabhi ke peeche dharmik evam vaigyanik aadhaar bhi hai.
