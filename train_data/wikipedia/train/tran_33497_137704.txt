 parvati himanaresh himavan tathaa minavati kii putree hai, tathaa bhagwaan shankar kii patni hai. uma, gauri bhi parvati ke hi naam hai. yah prakruti swaroopa hai. parvati ke janm kaa samachar sunakar devarshi naarad himanaresh ke ghar aaye the. himanaresh ke poochne par devarshi naarad ne parvati ke vishay main yah bataaya ki tumhaari kanya sabhi sulakshanon se sampann he tathaa iskaa vivaah bhagwaan shankar se hoga. kintu mahadev ji ko pati ke rup main praapt karne ke liye tumhaari putree ko ghor tapasya karnaa hoga.
 baad main inke do putr kartikeya tathaa ganesh hue. kai puraanon main inaki putree ashok sundari kaa bhi varnan he.
 parvati purvajanm main daksh prajapati kii putree sati thim tathaa us janm main bhi ve bhagwaan shankar kii hi patni thim. sati ne apane pita daksh prajapati ke yajna main, apane pati kaa apmaan na sah paane ke kaaran, swayan ko yogagni main bhasma kar diya tha. tathaa himanaresh himavan ke ghar parvati ban kar avatarit huin |
 parvati ko bhagwaan shiv ko pati ke rup main praapt karne ke liye van main tapasya karne chali gayi. anek varshon tak kathor upwas karke ghor tapasya kii tatpashchaat vairaagi bhagwaan shiv ne unase vivaah karnaa sweekaar kiya.
 bhagwaan shankar ne parvati ke apane prati anuraag kii pariksha lene ke liye saptarishiyon ko parvati ke paas bheja. unhone parvati ke paas jaakar use yah samajhane ke anek praytn kiye ki shiv ji aughad, amangal veshadhari or jataadhari hai or ve tumhaare liye upyukt var nahin hai. unke saath vivaah karke tumhen sukh kii prapti nahin hogi. tum unka dhyaan chhod do. kintu parvati apane vichaaron main drudh raheen. unki dridhtaa ko dekhakar saptrushi atyant prasann huye or unhen safal manorath hone kaa aashirwad dekar shiv ji ke paas waapas aa gayi. saptarishiyon se parvati ke apane prati drudh prem kaa vrittant sun kar bhagwaan shankar atyant prasann huye.
 saptarishiyon ne shiv ji or parvati ke vivaah kaa lagn muhoort aadi nishchit kar diya.
 nishchit din shiv ji baraat le kar himalay ke ghar aaye. ve bail par savaar the. unke ek haath main trishul or ek haath main damru tha. unki baraat main samast devataaon ke saath unke gana bhoot, pret, pishaach aadi bhi the. saare baaraati naach ga rahe the. saare sansar ko prasann karne vaali bhagwaan shiv kii baraat atyant man mohak thi. is tarah shubh ghadi or shubh muhoort main shiv ji or parvati kaa vivaah ho gaya or parvati ko saath le kar shiv ji apane dham kailash parvat par sukh purvak rahane lage.
