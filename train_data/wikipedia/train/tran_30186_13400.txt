 rasayan vigyaan main, paraphin shabd kaa prayog alken ke paryaay ke rup main kar sakate hai. vastut: ye CnH2n+2 saamaanya sutara vaale hydrocarbonon kaa mishran he. paraphin mom se matlab alkenon ke aise mishran se he jisamen 20 ≤ n ≤ 40 hota he tathaa ye kamare ke taap par thos avasthaa main hote hai kintu lagbhag 37 °C ke upar jane par dravit hone lagate hai.
 paraphin hydrocarbon un yogicon ko kehete hai jinamein rasinic sakriyata bahut hi alp hoti he. inkaa naam ke kaaran 'paraphin' padaa he. hydrocarbon main keval carbon or hydrogen hote hai. paraphin hydrocarbon petroleum, prakritik gas or anya khanij telon main paae jate hai. sabase saral sanrachana kaa paraphin methen he, jo koyale kii khan ke koyala-gas, daldal se nikali gas tathaa malajal ke avamalon se nikle avpank main paaya jaataa he. kuch paudhon ke mom sadrush avyavon main bhi paraphin hydrocarbon paaya jaataa he. hydrocarbon main paraphin aise hydrocarbon hai, jinamein hydrogen kii adhiktam maatra rahati he. inhen 'sanyukt hydrocarbon' bhi kehete hai. vaigyanikon ne inkaa krambaddh naam 'alaken' diya he.
 paraphin yogicon kii ek shrenee banaate hai, jinka nirupan vyapak sutara, Cn H2n+2, se hota he. isamen na = 1, 2, 3, ........ he. iske yogicon ke carbon parmaanu sidhi rekhaon main, athwa sashaakh shrunkhalaaon main, sambhddha ho sakate hai. is prakaar ke bandhan se hi aise yogicon main samaavyaktaa hoti he.
 paraphin ke nirmaan kii vidhiyon main se kuch nimnlikhit hai :
 1. kisi vasiy amla ke sodium lavan ko soda lim ke saath garm karne se paraphin banataa he, jaisaa nimnlikhit sutara se prakat he : 
 RCOONa + NaOH --> RH + Na2CO3
 2. kolbe kii vidhi dwaara kisi vasiy amla ke sodium yaa potacium lavan ke vilyan ke jaleey vidyudvishleshan se methen ke atirikt anya sab paraphin ban sakate hai.
 3. alkil hellide ke shushk ether main sodium yaa jaste se kriya karne se, 
  alkil hellide ko jasta-tanba yaa aluminium-paara yugmak or athenul ke saath apchayan se tathaa 
  alkil hellide ko band naliyon main hydrodic amla or laal phasporas ke saath garam karne se.
 4. sawatya-senderence vidhi dwaramono hydrik alcohalon ko hydrodic amla se apchayan or asantrupt hydrocarbonon ke hydrogenikaran se bhi paraphins praapt hote hai.
 5. pani se tanukrut khanij amlon, alcohalon tathaa alkil hellidon dwaara magnesium alkil hellide ke vighatan se bhi paraphin praapt hoti he.
 paraphin yogicon kii shrenee main yogicon ke anubhaar jyon jyon badhate hai tyon tyon yogicon ke vishisht gurutv, galnaank or kvathanank bhi badhate jate hai. paraphins ke pratham chaar yogic gas, uske baad ke 11 yogic drav or shesh sabhi yogic thos hote hai. paraphins pani main nahin ghulte, kintu hydraxil rahit vilaayakon main ghul jate hai. rasayanat: ye niskriy hote hai. kuch hi abhikarmakon, jaise hellojan or oxikaron se ye aakraant hote hai, jinamein se kuch kii abhikriyaayein nimnlikhit hai :
 hellojanon se :
 CH4 + X2 --> CH3 X + HX
 yahan = fluorine, chlorine bromine yaa astatin he. hellojan hydrogen ke ek yaa sabhi parmaanuon ko pratisthapit karata he.
 RH + H2SO4 --> RSO3H + HOH
 nitric amla se :
 CH4 + HNO4 --> CH4NO4 + HOH
 salphuril chloride se :
 C4H10 + SO2 Cl2 --> C4H2SO2 + Cl + HCl
 paraphinson ke oxikaran se pani or carbondaoxide banate hai or bahut ushma nikalati he. adhik garm karne par paraphin do yaa do se adhik padaartho main vighatit ho jate hai. unche taap par utprerekon kii upasthiti main, ye samaavyavikaran karte hai.
 paraphin mom koi nishchit yogic nahin he. yah paraphin shrenee ke santrupt or asantrupt hydrocarbonon kaa mishran hota he. hydrocarbonon main 21 se 60 tak carbon parmaanu paae gaye hai. pradhanthya narmal or vivvruth shrinkhalaawaale hydrocarbon rahete hai, par sanvruth shrinkhalaawaale hydrocarbon bilkul apvarjit nahin hai.
 petroleum main teen pratishat tak mom rahata he. ise paraphin mom kehete hai. jab petroleum kaa aswan hota he tab adhikansh mom "snehan tel' main aa jaataa he. nirvaat main, athwa bhaap kii upasthiti main, aswan se jo asut praapt hota he usamen mom kii maatra 40 se 50 pratishat tak rah sakati he. at: aise asut ko mom asut kehete hen. dakshin-purv asia ke tel ke asut main 40 pratishat tak mom paaya gaya he, jabaki europe or america ke kachche tel ke asut main 10 pratishat se adhik mom nahin rahata.
 asut se mom nikaalane kii do pramukh reetiyaan hai. ek reeti main mom asut ko paryaapt thandha karte hai, jisase thos mom drav tel se alag ho jaataa he. ab ise filter press main chaante hai. filter press kai prakaar ke tathaa kai patton ke hote hai or vibhinn daab par kaary karte hai. yadi asut main mom kii maatra kam he to ek baar main hi adhikansh mom nikal jaataa he, anyathaa prakram ko kai baar doharaana padataa he. isse kai shrenee ke mom praapt ho sakate hai. aise mom kii tikia main kuch tel rah jaataa he. tel kii maatra mom main 0.3 pratishat se adhik nahin rahani chahie.
 kachche mom se tel nikaalane ke vishisht yantra bane hai, jinhen 'swedak' kehete hai. swedak kai prakaar ke bane hai, par un sabhi ke siddhant praaia: ek hi he. mom ko pighalaakar thandha karte hai. paatr ke pede main tel ikattha hota he or nikaal liya jaataa he. mom upar rah jaataa he. yah kaary chhichley kadahon me hota he. kadaahe 15 se 20 foot vargakar ore ek foot gahare hote hai. inamen peden se kuch inch upar aadhrut ek kshaitij aavaran hota he or aavaran ke upar sapaat kshaitij nalkundali hoti he. kadaha main itnaa pani rahata he ki aavaran usamen thik dub jaay. pidyale mom ko kadaha main jal ke upar pump karke le jate hai. phir nal kundali main koi sheetak drav bahaate hai. isse mom kii thos tikia banati he. ab swedak kaksh ko dhire dhire garam karte hai. isse tikiye kaa tel chootaa, yaa swedan karata, he. jo tel is prakaar nikalataa he, use "paad tel' kehete hai. paad tel main kuch mom rahata he. prakriya ke dohraane se paad tel kaa mom bhi nikaala ja saktaa he. tel ke nikal jane par mom ko fuller mitti, yaa jautav koyale, par dhire dhire chaanakar, athwa salphurik amla dwaara upachaarit kar safed or saaf mom praapt karte hai.
 swedak se praapt aise mom main ab bhi praaia: 0.3 pratishat tak tel rah saktaa he. mom 380 se 660 sein. par pighalta he. 490 sein. se neeche pighalanevaale mom ko "komal mom' kehete hai. 490 se 540 sein. par pighalanevaala mom madhyam shrenee kaa hota he.
 vilaayak dwaara bhi mom nikaala ja saktaa he. iske liye vayumandal ke dabaav or saamaanya kaa alp unche taap par drav propen upyukt hota he. aisphalt padaarth drav propen main nahin ghulte, keval mom or tel ghul jate hai. thandha karne se mom pruthak ho jaataa he. mom ke nikal jane par vilyan ke aswan se vilaayak nikal jaataa he or tel rah jaataa he. drav propen ke sthaan par asitone-benzol mishran or chloroethilin bhi vilaayak ke rup main prayukat ho sakate hai.
 gailicia kii dharti main ek paraphin mom pai jaati he, jise "mitti mom' yaa "ojokerite' kehete hai. aswan se isaki safai karne par "ceresin' naamak bada upyogi paraphin mom, jo 600 se 930 sein. par pighalta he, paaya jaataa he.
 shell tel, yaa vitumen, yaa bhure koyale ke aswan se ek tel praapt hota he, jisase paraphin mom nikaala jaataa he. isse paryaapt maatra main mom praapt hota he.
 paraphin mom kii upyogita isaki dahansheeltaa, jal ke prati pratirodh, rasinic abhikarmakon ke prati niskriyata, vidyut kii achaalakata or anya rasinic gunon par nirbhar he. kathor mom in kaamon ke liye utkrisht hota he, yadhyapi komal mom main stiarik amla or karnuba mom milakar vah kathor banaaya ja saktaa he.
 sabase adhik mom mombatti banane main lagata he. aisi mombatti main jalane kaa gun or deepankshmata acchhee hoti he. jalane par yah raakh nahin chhodti or na koi gandh hi detii he. yah mom saanche main saralata se dhaala jaataa he. saanche main chipaknaa kam karne ke liye, isamen alp lead stiaret daalate hai. garmi main mombatti tedi ho jaati he. ise rokane ke liye kuch stiarik amla or karnuba mom mila dete hai. stiarik amla main rang ko ghulaakar rangeen mombatti banaate hai. kaagaj par mom kaa lep se jalaabhadya ho jate hai. vastra or chamade bhi isse otprot hone par jalaabhedya ho jate hai. diyasalai kii lakdi par iske lep ke kaaran lakdi aag jald pakadati he. vidyut ke yantron main iskaa upyog vyapaktaa se hota he. falon or shaak-tarkariyon ke sangrakshan, angaraagon or aushadhiyon main bhi kuch paraphin mom khapata he.
 nimna paraphin eendhan ke liye or kajjal yaa kajli ke nirmaan main upyogi hai. propen ke saath mila hua beauten gharelu gasiy idhan kaa kaam detaa he. paintenon kaa upyog vilaayak irdhann or paintesol ke nirmaan main hota he. octen or hexen motor ke irdhann or hexadeken disel ingine main irdhann kaa kaam detaa he. ardh thos hydrocarbon vaisalin ke rup main anek shringaar samagriyon or oshidhiyon main prayukt hote hai. thos hydrocarbonon se mombatiyaan banati hai.
