 ek baar paanchon pandav aavashyak kaaryvash baahar gayi huye the. ashram main keval draupadi, uski ek daasi or purohit dhaumy hi the. usee samay sindhu desh kaa raja jaydrath, jo vivaah kii ichha se shalve desh ja rahaa tha, udhar se niklaa. achaanak ashram ke dwaar par khadi draupadi par uski drushti padi or vah us par mugdh ho uthaa. usne apni sena ko vahiin roak kar apane mitra koticasya se kaha, “kotic! tanik jaakar pataa lagaao ki yah sarvang sundari koun he? yadi yah stri mujhe mil jaay to phir mujhe vivaah ke liye shalve desh jane kii kya aavashyaktaa he?” mitra kii baat sunakar koticasya draupadi ke paas pahunchaa or bolaa, “he kalyani! aap koun hai? kahin aap koi apsara yaa devkanya to nahin hai?” draupadi ne uttar diya, “main jag vikhyath paanchon pandavon kii patni draupadi hoon. mere pati abhi aane hi vaale hai atah aap log unka aatithy seva sweekaar karke yahan se prasthaan karen. aap logon se prarthana he ki unke aane tak aap log kuti ke baahar vishram karen. main aap logon ke bhojan kaa prabandh karti hoon.”koticasya ne jaydrath ke paas jaakar draupadi kaa parichay diya. parichay jaanane par jaydrath ne draupadi ke paas jaakar kaha, “he draupadi! tum un logon kii patni ho jo van main maare-maare phirte hai or tumhen kisi bhi prakaar kaa sukh-vaibhav pradaan nahin kar pate. tum pandavon ko tyaag kar mujhase vivaah kar lo or sampoorn sindhu tathaa soubir desh kaa rajyasukh bhogo.” jaydrath ke vachanon ko sun kar draupadi ne use bahut dhikkara kintu kamandh jaydradh par uske dhikkaar kaa koi prabhaav nahin padaa or usne draupadi ko shaktipurvak khinchakar apane rath main baitha liya. guru dhaumy draupadi kii raksha ke liye aaye to use jaydrath ne use vahiin bhoomi par patake diya or apana rath vahaan se bhagane laga. draupadi rath main vilaap kar rahi thi or guru dhaumy pandavon ko pukaarte huye rath ke peeche-peeche daud rahe the.kuch samay pashchaat jab pandavagan waapas laute to rote-kalapate daasi ne unhen sara vrutant kah sunaaya. sab kuch jaanane par pandavon ne jaydrath kaa peechha kiya or sheeghra hi uski sena sahit use gher liya. donon pakshon main ghor yuddh hone laga. pandavon ke parakram se jaydrath ke sab bhai or koticasya maare gayi tathaa uski sena ranbhumi chhod kar bhaag nikali. sahadev ne draupadi sahit jaydrath ke rath par adhikaar jamaa liya. jaydrath apni sena ko bhaagti dekh kar swayan bhi paidal hi bhaagane laga. sahadev ko chhodkar shesh pandav bhaagate huye jaydrath kaa peechha karne lage. bhim tathaa arjuna ne lapak kar jaydrath ko aage se gher liya or uski chotii pakad lee. phir krodh main aakar bhim ne use prithvi par patake diya or laat ghunson se uski marammat karne lage. jab bhim kii maar se jaydrath adhamra ho gaya to arjuna ne kaha, “bhaiya bhim! ise pranhin mat karo, ise iske karmon kaa dand hamaare bade bhai yudhisthir denge.” arjuna ke vachan sunakar bhim ne jaydrath ke kashon ko apane ardhchandrakaar baanon se mundkar paanch chotii rakh di or use baandhakar yudhisthir ke saamne prastut kar diya.dharmraj ne jaydrath ko dhikkaarte huye kaha, “re dusht jaydrath! ham chahen to abhi tera vadh kar sakate hai kintu bahan duhshla ke vaidhvy ko dhyaan main rakh kar ham aisa nahin karenge. ja tuje mukt kiya.” yah sunakar jaydrath kantiheen ho, lajja se sir jhukaaye vahaan se chalaa gaya.vahaan se van main jaakar jaydrath ne bhagwaan shankar kii ghor tapasya kii. uski tapasya se prasann hokar shankar ji ne use var maangane ke liye kaha. is par jaydrath bolaa, “bhagwan! main yuddh main paanchon pandavon par vijay praapt karne kaa var maangata hoon.” is par bhagwaan shankar ne apni asamarthta prakat karte huye jaydrath se kaha, “he jaydrath! pandav ajey hai or aisa hona asambhav he. shri krishna narayan ke or arjuna nar ke avatar hai. main arjuna ko trilok vijay praapt karne kaa var evam pashupatyastr pehle hi pradaan kar chukaa hoon. haan, tum arjuna kii anupasthiti main ek baar shesh pandavon ko avashya peeche hataa sakate ho.” itnaa kahkar bhagwaan shankar vahaan se antardhyaan ho gayi or mandabuddhi jaydrath bhi apane rajya main waapas laut aayaa.
 sukhsagar ke saujany se
 
