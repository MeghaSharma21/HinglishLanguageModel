 ganga nadi ko hindu log ko maan evam devi ke rup main pavitra maanate hai. hinduon dwaara devi rupi is nadi kii puja kii jaati he kyonki unka vishwaas he ki isamen snaan karne se saare paap dhul jate hai or jivan-maran ke chakra se mukti mil jaati he. tirthayatri ganga ke pani main apane parijanon kii asthiyon kaa visarjan karne ke liye lambii duuri kii yatra karte hai taaki unke priyajan sidhe swarg ja saken.
 haridwar, ilahabaad or varanasi jaise hinduon ke kai pavitra sthaan ganga nadi ke tat par hi sthit hai. thailand ke loy crathong tyohaar ke dauraan saubhaahgya prapti tathaa paapon ko dhone ke liye buddha tathaa devi ganga ke sammaan main naavon main candil jalaakar unhen pani main choda jaataa he.
 ganga kii utpatti ke vishay main hinduon main anek manyataayen hai. ek manyata ke anusaar brahma ji ke kamandal kaa jal ganga naamak yuvati ke rup main prakat hua tha. ek anya katha ke anusaar brahmaji ne vishnuji ke charnon ko aadar sahit dhoyaa or us jal ko apane kamandal main ekatra kar liya. ek teesri manyata ke anusaar ganga parvaton ke raja himavan or unki patni minaa kii putree hai, is prakaar ve devi parvati kii bahan bhi hai. prayek manyata main yah avashya aata he ki unka paalan-poshan swarg main brahma ji ke sangrakshan main hua.
 kai varshon baad, sagar naamak ek raja ko jaadui rup se saath hazaar putron kii prapti ho gayi. ek din raja sagar ne apane samrajya kii samruddhi ke liye ek anushthan karavaaya. ek ashv us anushthan kaa ek abhinn hissaa tha jise indra ne irshyaavash chura liya. sagar ne us ashv kii khoj ke liye apane sabhi putron ko prithvi ke chaaron taraf bhej diya. unhen vah patallok main dhyanamgn kapil rishi ke nikat mila. yah maanate hue ki us ashv ko kapil rishi dwaara hi churaayaa gaya he, ve unka apmaan karne lage or unki tapasya ko bhang kar diya. rishi ne kai varshon main pehali baar apane netron ko kholaa or sagar ke beton ko dekha. is drushtipaat se ve sabhi ke sabhi saath hajaar jalakar bhasma ho gaye.
 antim sanskaar na kiye jane ke kaaran sagar ke putron kii atmaaen pret banakar vicharne lageen. jab dilip ke putr or sagar ke ek vanshaj bhageerath ne is durbhaagya ke bare main suna to unhone pratigya kii ki ve ganga ko prithvi par laayenge taaki uske jal se sagar ke putron ke paap dhul saken or unhen moksh praapt ho sake.
 bhageerath ne ganga ko prithvi par laane ke liye brahma ji kii tapasya kii. brahma ji maan gaye or ganga ko aadesh diya ki vah prithvi par jaye or vahaan se patallok jaye taaki bhageerath ke vanshajon ko moksh praapt ho sake. ganga ko yah kaaphi apmanjanak laga or usne tay kiya ki vah puure veg ke saath swarg se prithvi par giregi or use baha le jaayegi. tab bhageerath ne ghabaraakar shivaji se prarthana kii ki ve ganga ke veg ko kam kar den.
 ganga puure ahankaar ke saath shiv ke sir par girane lagi. lekin shiv ji ne shanti purvak use apni jataaon main baandh liya or keval uski choti-choti dhaaraon ko hi baahar nikalne diya. shiv ji kaa sparsh praapt karne se ganga or adhik pavitra ho gayi. patallok kii taraf jaati hui ganga ne prithvi par bahane ke liye ek anya dhara kaa nirmaan kiya taaki abhaage logon kaa uddhaar kiya ja sake. ganga ekmaatr aisi nadi he jo teenon lokon main bahati he-swarg, prithvi, tathaa pataal. isliye sanskrit bhashaa main use "tripathga" kaha jaataa he.
 bhageerath ke prayaason se ganga ke prithvi par aane ke kaaran use bhagirathi bhi kaha jaataa he; or dussahsee prayaason tathaa dushkar uplabdhiyon kaa varnan karne ke liye "bhagirathi praytn" shabd kaa prayog kiya jaataa he.
 ganga ko jahnavi naam se bhi janaa jaataa he. aisa kaha jaataa he ki prithvi par aane ke baad ganga jab bhageerath kii taraf bad rahi thi, uske pani ke veg ne kaaphi halchal paidaa kii or jaahnu naamak rishi kii sadhana tathaa unke kheton ko nasht kar diya. isse krodhit hokar unhone ganga ke samast jal ko pi liya. tab devataaon ne jaahnu se prarthana kii ki ve ganga ko chhod den taaki vah apane kaary hetu aage bad sake. unki prarthana se prasann hokar jaahnu ne ganga ke jal ko apane kaan ke raste se bah jane diya. is prakaar ganga kaa jahnavi" naam padaa.
 aisi manyata he ki saraswati nadi ke samaan hi, kalyug ke ant tak ganga puri tarah se suukh jaayegi or uske saath hi yah yug bhi samaapt ho jaayegaa. uske baad satyuga kaa udai hoga.
 skanda puraana jaise hindu granthon ke anusaar, devi ganga kartikeya kii sauteli mata hai; kartikeya vastav main shiv or parvati kaa ek putr he.
 parvati ne apane shaareerik dosha se ganesh kii chhavi kaa nirmaan kiya, lekin ganga ke pavitra jal main doobane ke baad ganesh jivit ho uthe. isliye kaha jaataa he ki ganesh kii do maatayen hai-parvati or ganga or isiilie unhen dvimatra tathaa gangey bhi kaha jaataa he.
 brahm vaivart puraana 2.6.13-95 ke anusaar, vishnu kii teen patniyaan hai jo hameshaa aapas main jhagadati rahati hai, isliye ant main unhone keval lakshmi ko apane saath rakhaa or ganga ko shiv ji ke paas tathaa saraswati ko brahma ji ke paas bhej diya.
 hinduon ke mahakavy mahabharat main kaha gaya he ki vashishtha dwaara shraapit vasuon ne ganga se prarthana kii thi ki ve unki mata ban jaaen. ganga prithvi par avatarit huin or is shart par raja shantnu kii patni baniin ki ve kabhi bhi unase koi prashn nahin karenge, anyathaa vah unhen chhod kar chali jaaegi. saat vasuon ne unke putron ke rup main janm liya or ganga ne ek-ek karke un sabko apane pani main baha diya, is prakaar unke shraap se unako mukti dilaai. is samay tak raja shantnu ne koi aapatti nahin kii. antat aathven putr ke janm par raja se nahin rahaa gaya or unhone apni patni kaa virodh kiya, isliye ganga unhen chhodkar chali gayin. is prakaar aathven putr ke rup main janma dyos maanav rupi nashwar sharir main hi funskar jivit rah gaya or baad main mahabharat ke sarvaadhik sammanit paatro main se ek bhishma ke naam se janaa gaya.
 ganga kaa ullekh hinduon ke sabase pracheen or saidhantik rup se sabase pavitra granth rugveda main nishchit rup se aata he. ganga kaa ullekh nadistuti main kiya gaya he, jisame purv se pashchim kii ore bahane vaali nadiyon ke bare main bataaya gaya he. aarvi 6.45.31 main bhi ganga kaa ullekh kiya gaya he, lekin yah spasht nahin he ki yahaan nadi ko hi sanderbhit kiya gaya he.
 rugveda 3.58.6 main likhaa gaya he "aapkaa pracheen ghar, aapaki pavitra mitrataa, he veeron, aapaki sampatti jahnavi ke tat par he". yah chand sambhawatah ganga kii taraf ishaara karata he. aarvi 1.116.18-19 main jahnavi tathaa ganga kii dolfan kaa ullekh lagaataar do chhandon main kiya gaya he.
 ganga nadi ke saath anek puranic kathaayen judi hui hai. inamen raja sagar kii katha or mithkon ke anusaar brahma ne vishnu ke pair ke paseenon kii boondon se ganga ke janm kii kathaon ke atirikt anya kathaayen bhi kaafii rochak hai.
 ek anya katha ke anusaar raja sagar ne jaadui rup se saath hajaar putron kii prapti kii. ek din raja sagar ne devloak par vijay praapt karne ke liye ek yajna kiya. yajna ke liye ghoda aavashyak tha jo irshyaalu indra ne chura liya tha. sagar ne apane saare putron ko ghode kii khoj main bhej diya ant main unhen ghoda pataal lok main mila jo ek rishi ke sameep bandhaa tha. sagar ke putron ne yah soch kar ki rishi hi ghode ke gaayab hone kii vajah hai unhone rishi kaa apmaan kiya. tapasya main leen rishi ne hajaaron varsh baad apni ankhen kholi or unke krodh se sagar ke sabhi saath hajaar putr jal kar vahiin bhasma ho gayi. sagar ke putro kii atmaaen bhoot banakar vicharne lage kyonki unka antim sanskaar nahin kiya gaya tha. sagar ke putr anshuman ne atmaaon kii mukti kaa asafal prayaas kiya or baad main anshuman ke putr dilip ne bhi. bhageerath raja dilip kii duusari patni ke putr the. unhone apane purvajon kaa antim sanskaar kiya. unhone ganga ko prithvi par laane kaa pran kiya jisase unke sanskaar kii raakh gangaajal main pravaah kar bhatakati atmaaen swarg main ja sake. bhageerath ne brahma kii ghor tapasya kii taaki ganga ko prithvi par laayaa ja sake. brahma prasann huye or ganga ko prithvi par bhejne ke liye taiyaar huye or ganga ko prithvi par or uske baad pataal main jane kaa aadesh diya taaki sagar ke putron ke atmaaon kii mukti sambhav ho sake. tab ganga ne kaha ki main itani oonchai se jab prithvi par giruungi, to prithvi itnaa veg kaise sah paaegi? tab bhageerath ne bhagwaan shiv se nivedan kiya or unhone apni khuli jataaon main ganga ke veg ko roak kar, ek lat khol di, jisase ganga kii aviral dhara prithvi par pravaahit hui. vah dhara bhageerath ke peeche peeche ganga sagar sangam tak gai, jahaan sagar-putron kaa uddhaar hua. shiv ke sparsh se ganga or bhi paavan ho gayi or prithvi vaasiyon ke liye bahut hi shraddha kaa kendra ban gayin. puraanon ke anusaar swarg main ganga ko mandakini or pataal main bhagirathi kehete hai.
 bharatvansh main shantanu naamak bade pratapi raja the. ek din ganga tat par akhet khelte samay unhen ganga devi dikhaai padi. shantanu ne usase vivaah karnaa chaha. ganga ne ise is shart par sweekaar kar liya ki ve jo kuch bhi karengi us vishay main raja koi prashn nahin karenge. shantanu se ganga ko ek ke baad ek saat putr hue. parantu ganga devi ne un sabhi ko nadi main phenk diya. raja ne is vishay main unase koi prashn nahin kiya. baad main jab unhen aathvaan putr utpann hua to use nadi main phenkane ke viruddh shantanu ne aapatti kii. is prakaar ganga ko diya gaya unka vachan tut gaya or ganga ne apana vivaah radd kar swarg chali gayin. jate jate unhone shantnu ko vachan diya ki vah swayan bachche kaa paalan-poshan kar bada kar shantanu ko lautaa dengi.
 ek prafullit sundari yuvati kaa janm brahmadev ke kamandal se hua. is khaas janm ke bare main do vichaar hai. ek kii manyata he ki vaaman rup main rakshas bali se sansar ko mukt karaane ke baad brahmadev ne bhagwaan vishnu kaa charan dhoyaa or is jal ko apane kamandal main bhar liya. duusare kaa sambandh bhagwaan shiv se he jinhone sangeet ke durupyog se peedit raag-raagini kaa uddhaar kiya. jab bhagwaan shiv ne naarad muni brahmadev tathaa bhagwaan vishnu ke samaksh gaanaa gaaya to is sangeet ke prabhaav se bhagwaan vishnu kaa pasinaa bahakar nikalne laga jo brahma ne use apane kamandal main bhar liya. isi kamandal ke jal se ganga kaa janm hua or vah brahma ke sangrakshan main swarg main rahane lagi.
 ganga, ek nadi hi nahin, bhartiya samskruti kii ek gauravshaalee sarita he. devanadi, jahnavi, vishnupada, shivashishdharini jaise koi 108 naam is nadi ke hai. ‘mahabhagwat’ main ‘ganga ashtottarashat namavali’ milti he. yah is nadi ke punya kaa hi prabhaav he ki patki se patki tak is nadi main nimajjan se punyashloki hua he. yah aisi nadi he jiskaa zikr rugveda se lekar vartmaan sahitya tak main mil jaataa he.raja bhagirath ke tap ke prabhaav se yah alaknanda se bhagirathi hokar bharat ke kaliklush ko dhoti hai samudragami hui. ganga dashahra yaa gangadashami kaa parv 10veen sadi purv se hi manaaya jaataa rahaa he. bhojraj ne ‘rajmartand’ main dashapapon ke nivaaran ke parv ke rup main is diwas kaa samaran kiya he. jo das paap hare, vah yah parv he. in paapon kaa zikr sarvapratham manu ne apni smriti main kiya he, jinako yatharoop ‘skandapuranakar’ sahit anya puraana, uppuranakaron ne bhi uddhrut kiya he.murtikla main ganga kii abhivyakti nai nahin he. guptkaal se hi stri rup main yah nadi kalashadharini nayika ke rup main utkeern kii jane lagi. visheshkar dwarshakha ke neeche murtimay rup main ganga kaa nyaas miltaa he. anek roopon or anek bhaavon main yah nadi rup devalayas ke darshanathiyon ko apni upasthiti se papamukti, kalushahaarini kaa sanket detii he. ek ore yamuna, duusari ore ganga. in kaa samanvay pashchim or purvi samskritiyon kaa sangam bhi mana jaataa he. koi bhi bhashaa, dharm-vichaar ho, yahaan antat: ekta kaa darshan hota he. isliye bharat kii samskruti ko ganga-jamani bhi kaha jaataa he.
