 malaria yaa durvaat ek vaahak-janit sankramak rog he jo protozoa paraseete dwaara failata he. yah mukhya rup se america, asia or africa mahadwipon ke ushn tathaa uposhna katibandhi kshetron main failaa hua he. prayek varsh yah 51.5 karod logon ko prabhavit karata he tathaa 10 se 30 lakh logon kii mrityu kaa kaaran banataa he jinamein se adhiktar up-sahaara africa ke yuva bachche hote hai. malaria ko aamtaur par garibi se jod kar dekha jaataa he kintu yah khud apane aap main garibi kaa kaaran he tathaa aarthik vikaas kaa pramukh avarohak he.
 malaria sabase prachlit sankramak rogon main se ek he tathaa bhanyakar jan swasthya samasya he. yah rog plasmodium gana ke protozoa paraseete ke madhyam se failata he. keval chaar prakaar ke plasmodium paraseete manushya ko prabhavit karte he jinamein se sarvaadhik khatarnaak plasmodium failciparum tathaa plasmodium vivax maane jate hai, saath hi plasmodium ovel tathaa plasmodium malarie bhi maanav ko prabhavit karte hai. is saare samooh ko 'malaria paraseete' kehete hai.
 malaria ke paraseete kaa vaahak maadaa anophiles machhar he. iske kaatane par malaria ke paraseete laal rakt koshikaon main pravesh kar ke bahugunit hote hai jisase raktaheenata ke lakshan ubharate hai . iske alaava avishisht lakshan jaise ki bukhaar, sardi, ubakaai or jukham jaisi anubhuti bhi dekhe jate hai. gambhir maamalon main marij moorchha main ja saktaa he or mrityu bhi ho sakati he.
 malaria ke failaav ko rokane ke liye kai upaay kiye ja sakate hai. machharadaani or keede bhagane vaali dawaaen machhar kaatane se bachaati hai, to kitnashak dawa ke chhidkav tathaa sthir jal kii nikasi se machharon kaa niyantran kiya ja saktaa he. malaria kii rokthaam ke liye yadhyapi tike/vaxin par shodh jari he, lekin abhi tak koi uplabdh nahin ho sakaa he. malaria se bachane ke liye nirodhak dawaaen lambe samay tak leni padati hai or itani mahangi hoti hai ki malaria prabhavit logon kii pahunch se aksar baahar hoti he. malaria prabhavi ilaake ke zyaadaatar vayask logon me baar-baar malaria hone kii pravriti hoti he saath hi unamem is ke viruddh aanshik pratirohak kshamta bhi aa jaati he, kintu yah pratirohak kshamta us samay kam ho jaati he jab ve aise kshetra me chale jate he jo malaria se prabhavit nahin ho. yadi ve prabhavit kshetra me waapas lautate hai to unhe phir se purna saavdhaanee baratani chahie. malaria sankraman kaa ilaaj kunain yaa artimicinin jaisi malariarodhi dawaaon se kiya jaataa he yadhyapi dawa pratirohakata ke maamle teji se saamaanya hote ja rahe hai.
 malaria maanav ko 50,000 varshon se prabhavit kar rahaa he shaayad yah sadaiv se manushya jati par paraseete rahaa he. is paraseete ke nikatavarti rishtedaar hamaare nikatavarti rishtedaaron me yani chimpanzi me rahete hai. jab se itihaas likhaa ja rahaa he tabase malaria ke varnan milte hai. sabase purana varnan china se 2700 isa purv kaa miltaa he. malaria shabd kii utpatti madhyakaalin italian bhashaa ke shabdon maala aria se hui he jinka arth he 'buree hawa'. ise 'daldali bukhaar' yaa 'egg' bhi kaha jaataa tha kyonki yah daldali kshetron main vyapak rup se failata tha.
 malaria par pehle pahal gambhir vaigyanik adhyayan 1880 me hua tha jab ek francisi sainya chikitsak charles lui alphons laveren ne algeria main kaam karte hue pehali baar laal rakt koshika ke andar paraseete ko dekha tha. tab usne yah prastaavit kiya ki malaria rog kaa kaaran yah protozoa paraseete he. is tathaa anya khojon hetu use 1907 kaa chikitsa nobel puraskaar diya gaya.
 is protozoa kaa naam plasmodium italian vaigyanikon ettore marchiapawa tathaa anjelo seli ne rakhaa tha. iske ek varsh baad cubai chikitsak carlos finle ne pit fever kaa ilaaj karte hue pehali baar yah daawa kiya ki machhar rog ko ek manushya se duusare manushya tak failaate hai. kintu ise akatya rup pramanit karne kaa kaary britain ke sar ronaald ross ne sikanderabad main kaam karte hue 1898 main kiya tha. inhone machharon kii vishesh jatiyon se pakshiyon ko katwa kar un machharon kii laar grathiyon se paraseete alag kar ke dikhaaya jinhe unhone sankramit pakshiyon main paala tha. is kaary hetu unhe 1902 kaa chikitsa nobel mila. baad main bhartiya chikitsa seva se tyaagptr dekar ross ne navasthapit liverpool skool of tropical medicine main kaary kiya tathaa misr, panama, yunaan tathaa marishas jaise kai deshon me malaria niyantran kaaryon me yogadan diya. finle tathaa ross kii khojon kii pushti walter read kii adhyakshata main ek chikitsakeey board ne 1900 main kii. isaki salahon kaa paalan wiliam si. gorgas ne panama nahar ke nirmaan ke samay kiya, jiske chalate hajaaron mazdooron kii jaan batch saki. in upayon kaa prayog bhavishya me is beemaari ke viruddh kiya gaya.
 malaria ke viruddh pehla prabhavi upachaar cinchona vriksh kii chaal se kiya gaya tha jisamen kunain pai jaati he. yah vriksh peru desh main andies parvaton kii dhalaanon par ugta he. is chaal kaa prayog sthaneey log lambe samay se malaria ke viruddh karte rahe the. jisuite padariyon ne kareeb 1640 isvi main yah ilaaj europe pahunchaa diya, jahaan yah bahut lokapriy hua. parantu chaal se kunain ko 1820 tak alag nahin kiya ja sakaa. yah kaary antat francisi rasayanavidon piyer joseph peletiye tathaa joseph bianeme kaiventu ne kiya tha, inhone hi kunain ko yah naam diya.
 beesvin sadi ke prarambh main, antibiotic dawaaon ke abhaav main, upadansh ke rogiyon ko jaan boojh kar malaria se sankramit kiya jaataa tha. iske baad kunain dene se malaria or upadansh donon kaabo main aa jate the. yadhyapi kuch marijon kii mrityu malaria se ho jaati thi, upadansh se hone vaali nishchit mrityu se yah nitant behatar mana jaataa tha.yadhpi malaria paraseete ke jivan ke rakt charan or machhar charan kaa pataa bahut pehle lag gaya tha, kintu yah 1980 me ja kar pataa laga ki yah yakrut me chhipe rup se maujuud rah saktaa he. is khoj se yah gutthi sulajhi ki kyon malaria se ubre marij varshon baad achaanak rog se grast ho jate hai.
 malaria prativarsh 40 se 90 karod bukhaar ke maamlo kaa kaaran banataa he, vahiin isse 10 se 30 lakh mautein har saal hoti hai, jiskaa arth he prati 30 sacand main ek maut. inamen se zyaadaatar paanch varsh se kam aayu vaale bachein hote hai, vahiin garbhvatee mahilaayein bhi is rog ke prati samvedansheel hoti hai. sankraman rokane ke prayaas tathaa ilaaj karne ke prayaason ke hote hue bhi 1992 ke baad iske maamalon main abhi tak koi giravat nahin aayi he. yadi malaria kii vartmaan prasar dar baniin rahi to agle 20 varshon me mrityu dar doguni ho sakati he. malaria ke bare main vaastavik aakande anuplabdh hai kyonki zyaadaatar rogi gramin ilaakon me rahete hai, naa to ve chikitsaalay jate hai or naa unke maamalon kaa lekha jokha rakhaa jaataa he.
 malaria or ech.ai.ve. kaa ek saath sankraman hone se mrityu kii sambhaavna bad jaati he. malaria chunki ech.ai.ve. se alag aayu-varg main hota he, isliye yah mail ech.ai.ve. - tii.bi. ke mail se kam vyapak or ghaatak hota he. tathaapi ye dono rog ek duusare ke prasar ko failaane me yogadan dete hai- malaria se viral bhaar batch jaataa he, vahiin aids sankraman se vyakti kii pratirohak kshamta kamjor ho jane se vah rog kii chapet me aa jaataa he.
 vartmaan main malaria bumadhya rekha ke donon taraf vistrut kshetra main failaa hua he in kshetron main america, asia tathaa zyaadaatar africa aata he, lekin inamen se sabase zyada maute up-sahaara africa me hoti hai. malaria kaa vitaran samajhnaa thoda jatil he, malaria prabhavit tathaa malaria mukt kshetra praaia saath saath hote hai. sookhe kshetron main iske prasar kaa varsha kii maatra se gaharaa sambandh he. dengue bukhaar ke vipareet yah shaharon kii apeksha gaanvon main zyada failata he. udaahranarth vietnam, laos or cambodia ke nagar malaria mukt hai, jabaki in deshon ke gaanv is se peedit hai. apwaad-swaroop africa main nagar-gramin sabhi kshetra is se grast hai, yadhyapi bade nagaron main khatra kam rahata he. 1960 ke dashak ke baad se kabhi iske vishwa vitaran ko mapa nahin gaya he. haal hi main britain kii welcome trust ne malaria atlas pariyojna ko is kaary hetu vittiya sahaayta di he, jisase malaria ke vartmaan tathaa bhavishya ke vitaran kaa behatar dhang se adhyayan kiya ja sakegaa.
 malaria garibi se judaa to he hi, yah apane aap main khud garibi kaa kaaran he tathaa aarthik vikaas main baadhak he. jin kshetron main yah vyapak rup se failata he vahaan yah anek prakaar ke nakaaratmak aarthik prabhaav daalata he. prati vyakti ji.di.pi kii tulana yadi 1995 ke aadhaar par karen, to malaria mukt kshetron or malaria prabhavit kshetron main isamen paanch guna kaa antar najar aata he . jin deshon me malaria failata he unke ji.di.pi me 1965 se 1990 ke madhya keval prativarsh 0.4% kii vruddhi hui vahiin malaria se mukt deshon main yah 2.4% hui. yadhyapi saath main hone bhar se hi garibi or malaria ke bich kaaran kaa sambandh nahin joda saktaa he, bahut se garib deshon main malaria kii rokthaam karne ke liye paryaapt dhan uplabdh nahin ho paata he. keval africa main hi prativarsh 12 arab american dollars kaa nuksaan malaria ke chalate hota he, isamen swasthya vyay, kaarydiwason kii haani, shiksha kii haani, dimagi malaria ke chalate maansik kshamta kii haani tathaa nivesh evam paryaton kii haani shaamil hai. kuch deshon me yah kul jan swasthy bajet kaa 40% tak kha jaataa he. in deshon main aspataalon main bhartee hone vaale marijon main se 30 se 50% or bahya-rogi vibhaagon main dekhe jane vaale rogiyon main se 50% tak rogi malaria ke hote hai. aids or tapedic ke mukaable 2007 ke november maah main malaria ke liye dugane se bhi zyada 46.9 karod dollars kii sahaayta raashi kharch kii gai.
 malaria ke lakshanon main shaamil hai- fever, kanpakanpi, jodon main dard, ulti, raktaalpata, mutr main haemoglobin or daure. malaria kaa sabase aam lakshan he achaanak tej kanpakanpi ke saath sheet laganaa, jiske fouran baad fever aata he. 4 se 6 ghante ke baad fever utarataa he or pasinaa aata he. pi. failciparum ke sankraman main yah puri prakriya har 36 se 48 ghante main hoti he yaa lagaataar fever rah saktaa he; pi. vivax or pi. ovel se hone vaale malaria main har do din main fever aata he, tathaa pi. malarie se har teen din main.
 malaria ke gambhir maamle lagbhag hameshaa pi. failciparum se hote hai. yah sankraman ke 6 se 14 din baad hota he. tilli or yakrut kaa aakaar badhanaa, teevr sirdard or adhomadhuraktata bhi anya gambhir lakshan hai. mutr main haemoglobin kaa utsarjan or isse gurdon kii vifaltaa tak ho sakati he, jise kalapani bukhaar kehete hai. gambhir malaria se moorchha yaa mrityu bhi ho sakati he, yuva bachche tathaa garbhvatee mahilaon me aisa hone kaa khatra bahut zyada hota he. atyant gambhir maamalon main mrityu kuch ghanton tak main ho sakati he. gambhir maamalon main uchit ilaaj hone par bhi mrityu dar 20% tak ho sakati he. mahamari vaale kshetra me praaia upachaar santoshjanak nahin ho paata, atah mrityu dar kaaphi unchi hoti he or malaria ke prayek 10 marijon main se 1 mrityu ko praapt hota he.
 malaria yuva bacchon ke vikasshil mastishk ko gambhir kshati pahunchaa saktaa he. bacchon main dimagi malaria hone kii sambhaavna adhik rahati he or aisa hone par dimag main rakt kii aapurti kam ho sakati he or aksar mastishk ko sidhe bhi haani pahunchaati he. atyadhik kshati hone par haath-paanv ajeeb tarah se mud-tud jate hai. deergh kaal main gambhir malaria se ubre bacchon main akasar alp maansik vikaas dekha jaataa he. garbhvatee striyaan machharon ke liye bahut aakarshak hoti hai or malaria se garbh kii mrityu, nimna janm bhaar or shishu kii mrityu tak ho sakate hai. mukhyatya yah pi. failciparum ke sankraman se hota he, lekin pi. vivax bhi aisa kar saktaa he.pi. vivax tathaa pi. ovel paraseete varshon tak yakrut me chupe rah sakate hai. atah rakt se rog mit jane par bhi rog se purnataya mukti mil gai he aisa maan lenaa galat he. pi. vivax me sankraman ke 30 saal baad tak phir se malaria ho saktaa he. samshitoshna kshetron main pi. vivax ke har paanch me se ek maamla thand ke mausam main chupa rah kar agle saal achaanak ubharta he.
 malaria plasmodium gana ke protozoa parjiviyon se failata he. is gana ke chaar sadsy manushyon ko sankramit karte hai- plasmodium failciparum, plasmodium vivax, plasmodium ovel tathaa plasmodium malarie. inamen se sarvaadhik khatarnaak pi. failciparum mana jaataa he, yah malaria ke 80 pratishat maamalon or 90 pratishat mrityuon ke liye jimmedaar hota he. yah paraseete pakshiyon, rengne vaale jeevon, bandaron, chimpaziyon tathaa chuhon ko bhi sankramit karata he. kai anya prakaar ke plasmodium se bhi manushya main sankraman gyaat hai kintu pi. noulacy ke alaava yah naganya hai. pakshiyon main paae jane vaale malaria se murgiyaan mar sakati hai lekin isse murgi-paalkon ko adhik nuksaan hota nahin paaya gaya he. hawaii dweep samooh main jab manushya ke saath yah rog pahunchaa to vahaan kii kai pakshi prajatiyaan isse vinasht ho gayin kyonki iske viruddh koi prakritik pratirodh kshamta unamem nahin thi.
 malaria paraseete kii praathmik poshak maadaa anopheleas machhar hoti he, joki malaria kaa sankraman failaane main bhi madad karti he. anopheleas gana ke machhar saare sansar main faile hue hai. keval maadaa machhar khun se poshan leti he, atah yah hi vaahak hoti he naa ki nar. maadaa machhar anopheleas raat ko hi katati he. shaam hote hi yah shikaar kii talash me nikal padati he tathaa tab tak gumti he jab tak shikaar mil nahin jaataa. yah khadey pani ke andar andey detii he. andon or unase nikalne vaale larva donon ko pani kii atyant sakht zarurat hoti he. iske atirikt larva ko saans lene ke liye pani kii sataha par baar-baar aana padataa he. andey-larva-pupa or phir vayask hone main machhar lagbhag 10-14 din kaa samay lete hai. vayask machhar paraag or sharkara vaale anya bhojya-padaarthon par palate hai, lekin maadaa machhar ko andey dene ke liye rakt kii aavashyaktaa hoti he.
 malaria paraseete kaa pehla shikaar tathaa vaahak maadaa anopheleas machhar banati he. yuva machhar sankramit maanav ko kaatane par uske rakt se malaria paraseete ko grahan kar lete hai. rakt main maujuud paraseete ke jananaanu machhar ke pet main nar or maadaa ke rup main viksit ho jate hai or phir milakar andanu bana lete hai jo machhar kii antadiyon kii diwaar main palane lagate hai. paripakv hone par ye footte hai or isamen se nikalne vaale bijaanu us machhar kii laar-grathiyon main pahunch jate hai. machhar phir jab swasth manushya ko katata he to twachaa main laar ke saath-saath bijaanu bhi bhej detaa he. maanav sharir main ye bijaanu phir palakar jananaanu banaate hai, jo phir aage sankraman failaate hai.
 iske alaava malaria sankramit rakt ko chadhaane se bhi fail saktaa he, lekin aisa hona bahut asaadhaaran he.
 malaria paraseete kaa maanav main vikaas do charnon main hota he: yakrut main pratham charan or laal rakt koshikaon main doosraa charan. jab ek sankramit machhar maanav ko katata he to bijaanu maanav rakt main pravesh kar yakrut main pahonchte hai or sharir main pravesh paane ke 30 minute ke bheetar yakrut kii koshikaon ko sankramit kar dete hai. phir ye yakrut main alangik janan karne lagate hai. yah charan 6 se 15 din chalata he. is janan se hajaaron anshaanu banate hai jo apni mehmaan koshikaon ko tod kar rakt main pravesh kar jaate hai tathaa laal rakt koshikaon ko sankramit karnaa shuru kar dete hai. 
 isse rog kaa doosraa charan shuru hota he. pi. vivax or pi. ovel ke kuch bijaanu yakrut ko hi sankramit karke ruk jate hai or suptanu ke rup main niskriy ho jate hai. ye 6 se 12 maas tak niskriy rah kar phir achaanak anshaanuon ke rup main prakat ho jate hai or rog paidaa kar dete hai.
 laal rakt koshika main pravesh karke ye paraseete khud ko phir se guneet karte rahete hai. ye valay rup main viksit hokar phir bhojau or phir bahunabhikeey shysont or phir anekon anshaanu bana dete hai. samay samay par ye anshaanu poshak koshikaon ko todakar nayin laal rakt koshikaon ko sankramit kar dete hai. aise kai charan chalate hai. malaria main bukhaar ke daure aane kaa kaaran hota he hajaaron anshaanuon kaa ekasaath nai laal rakt koshikaon ko prabhavit karnaa. 
 malaria paraseete apane jivan kaa lagbhag sabhi samay yakrut kii koshikaon yaa laal rakt koshikaon main chupa rahakar bitaata he, isliye maanav sharir ke pratiraksha tantra se bachaa rah jaataa he. tilli main nasht hone se bachane ke liye pi. failciparum ek anya chaal chalata he- yah laal rakt koshika kii sataha par ek chipkau protein pradarshit kara detaa he jisase sankramit rakt koshikaaye ko choti rakt vahikaaon main chipak jaati hai or tilli tak pahunch nahin paati hai. is kaaran raktadhara main keval valay rup hi dikhte hai, anya sabhi vikaas ke charnon main yah choti rakt vahikaaon kii satahon main chipka rahata he. is chipchipahat ke chalate hi malaria raktastrav kii samasya karata he.
 yadhyapi sankramit laal rakt koshika kii sataha par pradarshit protein piefiempi1 sharir ke pratiraksha tantra kaa shikaar ban saktaa he, aisa hota nahin he kyonki is protein main vividhta bahut zyada hoti he. har paraseete ke paas iske 60 prakaar hote he vahiin sabhi ke paas mila kar asankhya roopon main ye is protein ko pradarshit kar sakate hai. ve baar baar is protein ko badal kar sharir ke pratiraksha tantra se ek kadam aage rahete hai. kuch anshaanu nar-maadaa jananaanuon main badal jate hai or jab machhar katata he to rakt ke saath unhen bhi le jaataa he. yahan ve phir se apana jivan chakra puraa karte hai.
 anek malaria-grast kshetron main bukhaar ke har marij ko malaria kaa anumanik nidaan de diya jaataa he or kunain se ilaaj shuru kar diya jaataa he. iske saath hi rakt kii patticas bhi bana lee jaati hai, lekin ilaaj shuru karne ke liye iske parinaamon kii pratiksha nahin kii jaati. aisa kai aise kshetron main bhi kiya jaataa he jahaan saamaanya prayogshaala pareekshanon kii suvidhaae uplabdh nahin hon. lekin malawi main hua ek adhyayan bataata he ki bukhaar ke saath-saath yadi guda kaa taapmaana, nakhunon main raktaheenata or tilli ke aakaar ko bhi dhyaan main liya jaae to malaria ke anaavashyak upachaar se bahut bachaa ja saktaa he .).
 rakt patticoon kaa sookshmdarshi se pareekshan karnaa malaria ke nidaan kaa sabase sasta, acha tathaa bharosemand tarika mana jaataa he. is pareekshan se chaaron malaria parjiviyon ke vishisht lakshanon ke dwaara alag-alag nidaan kiya ja saktaa he. rakt patticas do tarah se banaai jaati hai - patali or moti. patali patticoon main paraseete kii banaavat ko behatar dhang se surakshit rakhaa ja saktaa he, vahiin duusari ore moti patticoon se kam samay main rakt kii adhik maatra kii jaanch kii ja sakati he or isse kam maatra ke sankraman kaa bhi nidaan kiya ja saktaa he. anbhavi pareekshak rakt main 0.0000001 pratishat tak ke sankraman ko pahchaan sakate hai. in kaarnon se moti or patali donon pattiyaan banaai jaati hai. saath hi ek se adhik valay charnon kii jaanch karnaa jaruri hota he, kyonki chaaron parjiviyon ke valay charan bahudhaa ek jaise dikhte hai..
 malaria ke nidaan ke liye anek antigen-aadhaarit dipstick pareekshan yaa malaria rapid antigen test bhi uplabdh hai. inhen rakt kii keval ek boond kii aavashyaktaa hoti he, or sirf 15-20 minute main hi parinaam saamne aa jaataa he, prayogshaala kii aavashyaktaa nahin hoti he. ye sookshmdarshi jaanch se thode kamatar maane jate he. lekin jin kshetron main sookshmdarshi jaanch kii suvidha uplabdh nahin hoti yaa pareekshakon ko malaria ke nidaan kaa anubhav nahin hota vahaan prabhavit kshetra main ja kar rakt kii ek boond se antigen pareekshan kar liya jaataa he. sabase pehle in pareekshanon kaa vikaas pi. failciparum ke kinvak glutamet deehydrogenez ko antigen ke rup main prayog karke kiya gaya. lekin jaldi hi ek anya kinvak lactate dihadrosenez kaa prayog karke optimal-iti naamak pareekshan kaa vikaas kiya gaya. ye kinvak rakt main adhik samay tak maujuud nahin rahete or paraseete kaa khaatmaa ho jane par ye bhi rakt se nikal jate hai, atah in pareekshanon kaa upyog ilaaj kii safalataa yaa vifaltaa jaanane ke liye bhi kiya jaataa he. optimal-iti failciparum or gaiyr-failciparum malaria main antar bhi kar saktaa he. yah pi. failciparum kaa 0.01 pratishat or gaiyr-failciparum malaria parjiviyon kaa 0.1 pratishat tak rakt main nidaan kar saktaa he. iske atirikt pi. failciparum vishisht histidin-bharpoor proteinon par aadhaarit parachake-pief rakt main 0.002 pratishat tak malaria paraseete kaa nidaan kar saktaa he, lekin yah failciparum or gaiyr-failciparum malaria main antar nahin kar paata he.
 inke atirikt polimarez shrinkhalaa abhikriya kaa prayog karke or aanvik vidhiyon ke prayog se bhi kuch pareekshan viksit kiye gaye hai, lekin ye abhi kaaphi mahange hai, tathaa keval vishisht prayogshaalaon main hi uplabdh hai. saste, samvedi tathaa saral pareekshanon ke vikaas kii ab bhi aavashyaktaa he, jinka prayog kshetra main, malaria ke nidaan ke liye kiya ja sake.
 gambhir malaria ko africa me praayah pahchaan lene main galati hoti he, jiske chalate anya pranaghatak bimariyon kaa ilaaj bhi nahin ho paata he. rakt main paraseete kii maujuudagi keval gambhir malaria se hi nahin, anya kai jaanaleva bimariyon ke chalate bhi ho sakati he. haal ke adhyayan bataate hai ki malaria-janit moorchha or gaiyr-malaria-janit moorchha main antar karne ke liye malarial retinopathy kisi bhi anya pareekshan se behatar he.
 malaria ke kuch maamle apatkaaleen hote he tathaa marij ko purnataya swasth hone tak nigaraanee me rakhana anivaary hota he, kintu anya prakaar ke malaria main aisa aavashyak nahin hai, ilaaj bahirang vibhaag main kiya ja saktaa he. uchit ilaaj hone par marij bilkul thik ho jaataa he. kuch lakshanon kaa upachaar saamaanya dawaaon se kiya jaataa he, saath main malaria-rodhi davaayen bhi di jaati he. ye dawaaen do prakaar kii hoti hai- pehali jo pratirohak hoti hai or rog hone se pehle liye jane par rog se suraksha karti hai tathaa duusari ve jinka rog se sankramit ho jane ke baad prayog kiya jaataa he. anek davaayen keval pratirodh yaa keval upachaar ke liye istemaal hoti hai, jabaki anya kai donon tarah se prayog main laai ja sakati hai. kuch davaayen ek-duusare ke prabhaav ko badhaati hai or inkaa prayog saath main kiya jaataa he. pratirohak dawaaon kaa prayog aksar samuhik rup se hi kiya jaataa he.
 kunain par aadhaarit anek aushadhiyon ko malaria kaa acha upachaar samajha jaataa he. iske atirikt artimicinin jaisi aushadhiyaan, jo artimisia ennua naamak paudhe se taiyaar kii jaati he, malaria ke ilaaj main prabhavi pai gai hai. kuch anya aushadhiyon kaa prayog bhi malaria ke viruddh safal hua he. kuch aushadhiyon par prayog jari he. dawa ke chunaav main sabase pramukh kaarak hota he us kshetra main malaria paraseete kin dawaaon ke prati pratirodh viksit kar chukaa he. anek davaayen jinka prayog pehle malaria ke viruddh safal samajha jaataa tha aajkal safal nahin samajha jaataa kyon ki malaria ke paraseete dhire dhire unke prati pratirohak kshamta praapt kar chuke hai.
 homeopathy main malaria kaa upachaar uplabdh he, haalanki anek chikitsakon kaa maananaa he ki malaria jaisi gambhir beemaari kaa ilaaj allopathic dawaaon se hi kiya janaa chaiye, kyonki ye vaigyanik shodh par aadhaarit hai. yahan tak ki british homeopathic association kii salaah yahi he ki malaria ke upachaar ke liye homeopathy par nirbhar nahin karnaa chahie. ayurveda main malaria ko visham fever kaha jaataa he or iske upachaar ke liye anek aushadhiyaan uplabdh hai.
 yadhyapi malaria ke aaj prabhavi upachaar uplabdh he, lekin vishwa ke anek avikisit kshetron main malaria peedit kshetron main yaa to yah miltaa nahin hai yaa itnaa mahangaa hota he ki aam marij uskaa upyog nahin kar paata he. malaria kii dawaaon kii badhati maang ko dekhakar anek prabhavit deshon me bade paimaane par nakli dawaaon kaa kaarobaar hota he, jo anek mrityuon kaa kaaran banataa he. aajkal companiyaan nai takneekon kaa prayog karke is samasya se nipatane kaa prayaas kar rahi hai.
 malaria kaa prasar in karkon par nirbhar karata he- maanav jansankhya kaa ghanatv, machharon kii jansankhya kaa ghanatv, machharon se manushyon tak prasar or manushyon se machharon tak prasar. in karkon main se kisi ek ko bhi bahut kam kar diya jaae to us kshetra se malaria ko mitaayaa ja saktaa he. isiliye malaria prabhavit kshetron me rog kaa prasar rokane hetu dawaaon ke saath-saath machharon kaa unmoolan yaa unase kaatane se bachane ke upaay kiye jate hai. anek anusandhan karta daawa karte hai ki malaria ke upachaar kii tulana me us se bachaav kaa vyay deergh kaal me kam rahegaa. 1956-1960 ke dashak me vishwa str par malaria unmoolan ke vyapak prayaas kiye gayi . kintu uname safalataa nahin mil saki or malaria aaj bhi africa me usee str par maujuud he.
 machharon ke prajnan sthalon ko nasht karke malaria par bahut niyantran paaya ja saktaa he. khadey pani main machhar apana prajnan karte hai, aise khadey pani kii jagahon ko dhak kar rakhana, sukha dena yaa baha dena chaiye yaa pani kii sataha par tel daal dena chaiye, jisase machharon ke larva saans na le paaen. iske atirikt malaria-prabhavit kshetron main akasar gharon kii deevaaron par kitnashak dawaaon kaa chhidkaav kiya jaataa he. anek prajatiyon ke machhar manushya kaa khun chusane ke baad diwaar par baith kar ise hajam karte hai. aise main agar deevaaron par kitnashkon kaa chhidkaav kar diya jaae to diwaar par baithte hi machhar mar jayega, kisi or manushya ko kaatane ke pehle hi. vishwa swasthya sanghathan ne malaria prabhavit kshetron main chhidkav ke liye lagbhag 12 dawaaon ko manyata di he. inamen dediti ke alaava paramathrin or deltamathrin jaisi davaayen shaamil hai, khaskar un kshetron me jahaan machhar dediti ke prati rodhak kshamta viksit kar chuke he.
 machhardaniyaan machharon ko logon se dur rakhane me safal rahati hai tathaa malaria sankraman ko kaaphi had tak rokatii hai. anopheles machhar chunki raat ko katata he isliye badi machharadaani ko charpai/bistar pe lataka dene tathaa iske dwaara bistar ko chaaron taraf se purnatah gher dene se suraksha puri ho jaati he. machhardaniyaan apane aap main bahut prabhavi upaay nahin hai kintu yadi unhen rasinic rup se upachaarit kar den to ve bahut upyogi ho jaati hai. malaria-prabhavit kshetron main malaria ke prati jaagrukta failaane se malaria main 20 pratishat tak kii kami dekhi gai he. saath hi malaria kaa nidaan or ilaaj jald se jald karne se bhi iske prasar main kami hoti he. anya prayaason main shaamil he- malaria sambandhi jaankaree ikatthi karke uskaa bade paimaane par vishleshan karnaa or malaria niyantran ke tareeke kitne prabhavi hai isaki jaanch karnaa. aise ek vishleshan main pataa laga ki lakshan-viheen sankraman vaale logon kaa ilaaj karnaa bahut aavashyak hota he, kyonki inamen bahut maatra main malaria sanchit rahata he.
 malaria ke viruddh tike viksit kiye ja rahe he yadhyapi abhi tak safalataa nahin mili he. pehali baar prayaas 1967 main chuuhe pe kiya gaya tha jise jivit kintu vikiran se upachaarit bijaanuon kaa tikaa diya gaya. isaki safalataa dar 60% thi. espeef66 pehla tikaa tha jiskaa kshetra pareekshan hua, yah shuru main safal rahaa kintu baad me safalataa dar 30% se neeche jane se asafal maan liya gaya. aaj arties, esees02e tikaa pareekshanon main sabase aage ke str par he. aashaa kii jaati he ki pi. failsiparam ke jinom kii puri koding mil jane se nayi dawaaon kaa tathaa tikon kaa vikaas evam pareekshan karne main aasaani hogi.
 
 
