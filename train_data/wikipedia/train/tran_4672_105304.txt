 bhartiya mul ke sabase bujurg dampati karam chand or karatari chand england ke broadford main rahete hai. 11 disambar 1925 ko sikh ritirivaaz se punjab main shaadi karke bharat se san 1965 main england chale gayi or vahiin bas gayi. united kingdom main rahane vaala yah bhartiya dampati sabase adhik aayu tak vaivaahik jivan kaa anand lene vaale karatari karamchand ullekhneey udhaaharan he.
 10 navambar 1905 main uttar bharat ke punjab praant main ek chote se gaanv main janme karam chand ne krishi kaary karte hue paramparaagat tareeke se yuvavastha main punjab kii hi ek kanya karatari se vivaah kiya. karatari kaa janm 1 navambar 1912 main hua tha. vah apane pati se aayu main saat varsh choti he.
 passport main di gayi janmatithi ke anusaar pati kii aayu 108 varsh or patni kii 101 varsh he. san 1925 main vivaah-sutara main bandhane ke baad bhartiya mul kaa yah dampati apane vaivaahik jivan ke 88 varsh dekh chukaa he jo apane aap main ab tak kaa ek record he.
 apane sabase chote bete satpal chand ke paas washington street broadford main 40 saal se bhi adhik samay se rah rahe is dampati ke aath santaan huin, jinase 27 pote-potiyaan or 23 parpote-parpotiyaan hai.
 unki beti kaushalya devi ke anusaar puraa parivaar apane mata-pita ko is aayu main bhi swasth or sukhi dekhakar khush he. is dampati ke swasth jivan kaa raaj bataate hue unke sabase chote putr satpal kehete hai ki unhone kabhi bhi apane mata-pita ko aapasi bahes main ulajhate nahin dekha. jo patni ne kaha pati ne maan liya or jo pati ne kaha use patni ne sweekaar kar liya. sukh or dukh ko donon ek samaan bhav se grahan karte hai.
