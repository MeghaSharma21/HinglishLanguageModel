 khagolashastra main taron kii shreniyan unase aane vaali roshni ke varnakram ke aadhaar par kiya jaataa he. is varnakram se yah zaahir ho jaataa he ki taare kaa taapmaana kya he or uske andar koun se rasinic tatv maujuud hai. adhiktar taron ki varnakram par aadhaarit shreniyon ko angrezi ke O, B, A, F, G, K or M akshar naam ke rup main die gaye hai-
 dhyaan rahe ke kisi darshak ko in taron ke rang inaki shrenee ke bataae gaye rangon se alag prathit ho sakate hai. taron ke shreneekaran ke liye in aksharon ke saath ek shunya se nau tak kaa ank bhi joda jaataa he jo do aksharon ke antaraal main taare kaa sthaan bataata he. jaise ki "A5" kaa sthaan "A0" or "F0" ke thik bich main he. in akshar or ank ke peeche ek roman ank bhi joda jaataa he jo I, II, III, IV yaa V hota he . agar koi tara mahadaanav ho to use I kaa roman ank miltaa he. III kaa matlab he ke tara ek daanav tara he or V kaa matlab he ke yah ek bouna tara he . hamaare suraj ki shrenee G2V he, yaahi yah ek pilaa bouna tara he jo 2 qadam naarangi taare kii taraf he. akaash main sabase chamkile taare, vyaadh, kii shrenee A1V he.
 harvard vidhi boune taron ko shreniyon main baantne kaa ek tareeqa he. dekha gaya he ke tara jitna nile kii taraf hota jaataa he utana hi garam hota he or utana hi bada hota he. neeche dikhaaya gaya he ke alag shreniyon ke taron kaa kya taapmaana hota he or hamaare suraj kii tulana main kya aakaar or chamkilaapan hota he. dhyaan rahe ke yah sirf mukhya anukram ke taron ke liye jaays he -
 1880 i ke baad ke kaal main harvard vishvavidhyalay kii vedhashala main kaam kar rahe vaigyanikon ne sitaron kii 'A' se lekar 'O' tak shreniyan banaai. lekin 1920 ke dashak main bhartiya khagolvaigyanik meghnad saaha ne taron ke varnakram or unke satahi taapmaana main sambandh dikhaaya. jaise-jaise is kshetra main gyaan badhata gaya, vaigyanikon ne shreniyan taapmaana ke anusaar badal di or jahaan do shreniyan vastav main ek hi taapmaana ke taron ke bare main thi unhen vilay karke ek shrenee hataa di gayi . saaha ke or anya vaigyanikon ke adhyayan se yah baat saafe ho gai ke OBAFGKM darasal satahi taapmaana kii shreniyan hai.
 1943 main yarkis vedhashala main kaam kar rahe teen vaigyanikon ne taron ke varnakram kii ek nayi shreneekaran vidhi banaai. in vaigyanikon ke naam wiliam wilson morgan, philip si keenan or chhadisso kalman the isliye is pranali ko "MKK" vidhi bhi kaha jaataa he jo inke antim naamon ke pehle angrezi aksharon ko jodakar bana he. jahaan harvard shreneekaran sirf satahi taapmaana ke hisaab se chalata he or keval boune taron ke liye prayog kiya jaataa he vahaan yarkis shreneekaran main satahi taapmaana or chamak donon kaa prayog kiya jaataa he or yah sabhi taron kaa shreneekaran karte hai. daanav taare dravyaman main to boune taron jitna hi hote hai lekin unka vyas boune taron se zyaada hota he. isliye daanav taron kii sataha par gurutvkarshan, gas kaa ghanatv or dabaav teenon boune taron se bahut kam hote hai. is antar kaa varnakram par kaafii asar dekha ja saktaa he. boune taron ke zyaada dabaav kii vajah se unke varnakram kii laqiren "fail" jaati hai. chamak ke hisaab se yarkis vidhi main yah shreniyan hai -
