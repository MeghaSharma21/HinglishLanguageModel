 kinnar kailash himachal pradesh ke kinnaur jile main tibet seemaa ke sameep sthit 6050 meter unchaa ek parvat he jo hindu dharm main aasthaa rakhane waalon ke liye vishesh dharmik mahatv rakhata he. is parvat kii visheshta he isaki ek chotii par sthit prakritik shivlinga. kinnaur kailash parikrama jahaan aasthavan hinduon ke liye himalay par honevaale anek hindu tirthon main se ek he, vahiin deshi-videshi paryatakon ke liye ek aakarshak evam chunauteepurn trekking bhi. himalay parvat kaa sambandh na keval hindu puranic kathaon se he varan hindu samaaj kii aasthaa se bhi iskaa gaharaa lagaav he. yah vahi himalay he jahaan se pavithratam nadi ganga kaa udbhav gomukh se hota he. 'devataaon kii ghati' kullu bhi isi himalay range main aata he. is ghati main 350 se bhi zyada mandiren sthit hai. iske alaava amarnath or maansarovar jhil bhi himalay par hi sthit he. himalay anek tarah ke adventure ke liye bhi vishwa prasiddh he. agar dharm kii drusht se dekha jaae to yah buddha or sikh dharmon ke liye bhi bahut mahatpurna he. himalay vishwa kaa sabase bada 'snophield' he, jiskaa kul kshetrafal 45,000 kimi se bhi zyada he.
 bhagwaan shri krishna ne himalay parvat ke bare main bhagavad gita main kaha he, 
 "meraa nivas parvaton ke raja himalay main he."
  usee tarah himalay ko mahimamandit karte hue swami vivekanand ne ekbar kaha tha ki, 'himalay prakruti ke kaaphi sameep he...vahaan anek devi-devataaon kaa nivas he...mahaan himalay...devbhumi.' yahi kaaran he ki bharatvasiyon, khaskar hindu samaaj main himalay ko devatv ke kaaphi kareeb mana jaataa he.
 puraatan kaal main likhit samagriyon ke anusaar kinnaur ke vaasi ko kinnar kaha jaataa he. jiskaa arth he- aadha kinnar or aadha ishwar he. aam logon ke liye nishedh is kshetra ko 1993 main paryatakon ke liye khol diya gaya, jo 19,849 feet kii oonchai par sthit he. yahaan 79 foot oonche chattan ko hindu dharm vaale shivlinga maanate hai, lekin yah hindu or buddha donon ke liye samaan rup se poojaneey he. donon samudaayon ke logon kii isamen gahari aasthaa he. is shivlinga ke chaaron ore parikrama karne kii ichha liye hue baari sankhya main shraddhalu yahaan par aate hai. 
 kinnar kailash jane kaa maarg kaaphi kathin he. yahaan ke liye janevaala maarg do behad hi mushkil darron se hokar gujarata he. pehla, lalanti darra jo 14,501 feet kii oonchai par miltaa he or doosraa chaarang darra he jo 17,218 feet kii oonchai par he. kinnar kailash par sthit shivlinga jiskaa shraddhalu parikrama karte hai, kaa prarambh kalpa or triung ghati se hoti he jo pun: kalpa se hote hue sangla ghati kii ore mudati he. paaramparik rup se tirthayatri parikrama ke liye sawan ke maheene main yatra prarambh karte hai. yah aamtaur par parikrama ke liye sabase upyukt samay samajha jaataa he. kyonki isi avadhi main hinduon kaa mahatvapurn tyohaar janmashtami bhi manaaya jaataa he. yatra shuru hone par tirthayatriyon ke liye vibhinn tarah kii suvidhaayen pradaan kii jaati hai. kuch to shulk ke saath hoti he or kuch suvidhaayen muft main bhi muhaiyaa karai jaati hai. inamen se kuch sarkaar kii ore se or kuch nijee sansthaaon ke dwaara uplabdh karai jaati hai. aamtaur par tirthayatriyon ko yah salaah di jaati he ki ve apane saath kam se kam sleeping bag jarur lekar aaen.
 sabase pehle sabhi yatriyon ko indo tibet border police post par yatra ke liye apana panjikaran karana hota he. yah post 8,727 feet kii oonchai par sthit he jo kinnaur ke jila mukhyalay rekong pyo se 41 kimi kii duuri par sthit he. uske baad lambar ke liye prasthaan karnaa hota he. yah 9,678 feet kii oonchai par sthit he. jo 10 kilometre kii duuri par sthit he. yahaan jane ke liye khachcharon kaa sahaara liya ja saktaa he. 
 iske uparaant 11,319 feet kii oonchai par sthit charang ke liye chadhaai kerani hoti he. jisamen kul 8 ghante lagate hai. lambar ke baad zyada oonchai ke kaaran pedo kii sankhya kam hoti jaati he. charang gaanv ke shuru hote hi sinchai or swasthya vibhaag kaa guest house miltaa he, jiske aasapaas tent lagaakar bhi vishram kiya ja saktaa he. iske baad 6 ghante kii chadhaai vaala lalaanti ke liye chadhaai shuru ho jaati he.
 charang se 2 kilometre kii oonchai par rangrik tungma kaa mandir sthit he. iske bare main yah kaha jaataa he ki bina is mandir ke darshan kiye hue parikrama adhuri rahati he. iske bad 14 ghante lambii chadhaai kii shuruuaat ho jaati he.
 is din ek ore jahaan lalaanti darre se charang darre ke liye lambii chadhaai kerani hoti he, vahiin duusari ore chitkul devi kii darshan hetu lambii duuri tak utarana hota he.
 kinnar kailash himachal pradesh ke purvi hisse main sthit he, jo kinnaur jila main he.
 shimla se kinnaur jila ke mukhyalay rekong pyo jane ke liye bas yaa taxi uplabdh rahata he . yahaan se kalpa sirf 17 ki.me.he. iske baad thangi aata he.
