 san 1830 kii francisi kranti ke parinamswaroop vahaan ke raja charles dasham ko padchyut kar diya gaya or uskaa chachera bhai lui philip gaddi par baitha. is kranti kaa prabhaav europe ke anya rajyon par bhi padaa or europe kaa rajnatik vaataavaran punah krantikari ho gaya. belgium, germany, italy or poland aadi deshon main krantiyon bhadak uthin. 
 18 varsh baad 1848 main lui philip bhi gaddi se hataa diya gaya. ise 'july kranti' bhi kehete hai.
 nepolian ke paraajay ke pashchaat europe main punargathan kaa kaary prarambh hua. vienna kangeras main france main punah burbo rajvansh ke nirankush shashan kii sthapana par lui 18wein ko shaasha banaaya. lui 18 ne gaddi par baithte hi ek sanvaidhanik ghoshnaa kii. iske anusaar janata ko naveen shashan vidhaan pradaan kiya gaya. france main vaidhanik rajasattawad, uttaradaayi mantrimandal or dwisadanaatmak vidhansabha kii vyavastha kii gai. maanav adhikaron ke ghoshnaa patr ko punah sweekaar kiya gaya.
 1828 main lui 18 kii mrityu ke pashchaat uskaa bhai charles dasham gaddi par baitha. charles dasham kranti kaa ghor shatru tha or raja ke divine adhikaar ke siddhant main vishwaas karata tha. vah kaha karata tha ki "england ke raja kii tarah shashan karne kii apeksha main lakdi chirana adhik pasand karunga." vah puraatan vyavastha ko phir se pratishthit karnaa chahta tha. vah carch kii mahanata kaa prabal samarthak tha. janata is naye raja se jitani ghrinaa karti thi, kuleen log utana hi uskaa aadar karte the. vastav main charles dasham kaa ghor pratikriyaavaadi charitra or samanton, kulinon tathaa padaariyon ke prati uske baari pakshpaat ne france ko july, 1830 ke kranti ke dwaar par laa khadaa kiya.
 is adhyadesh ne chaaron ore virodh paidaa kiya. vidhyaarthee, avkaash praapt sainik, majdoor sab kranti ke maarg par bad gayi. is kranti kaa netritv vayovruddh netaa lafayat ne kiya. virodh ke falswaroop charles dasham ko singhaasana chhodana padaa. apane 10 varshiya pote count of chembold ke paksh main singhaasana tyagkar england bhaag gaya. is prakaar kranti safal hui or charles kaa shashan samaapt hua. france kii janata ne charles dasham ke is uttaradhikari ko raja sweekaar nahin kiya balki dyok of arlians ke lui philip ko raja banaaya gaya.
 france main satta parivartan hua. france main burbo vansh ke sthaan par arlians vansh kii sthapana hui. lui philip france kaa shaasha nahin varan francisi janata kaa shaasha tha. is tarah france main divine siddhant par aadhaarit rajtantr nahin varan janata dwaara sweekrut samvidhan par rajtantr kaayam hua.
 madhyam varg kii vijay hui. july kranti madhya varg kii vijay thi jisane sanvaidhanik ghoshnaa patr ke dosha ko dur kiya or kuleen tathaa dharm guruon kaa shashan samaapt kiya. isi varg ne 1789 kii mahaan kranti kaa sanchaalan kiya tha or isi varg ne 1794 main mazdooron ke badhate hue prabhaav se kranti kii raksha kii thi. 1815 se 1830 ke bich visheshadhikaar varg kii cheshtha se is varg ke hit par khatra utpann ho gaya tha. atah madhyam varg punah apane adhikaron kii raksha ke liye sakriy hua. usne pratikriyaavaadi shaskaon ko bhaagane par vivash kiya or shramjivi varg ko chup karke shashan kii bagdor apane haath main le lee.
 saare europe par prabhaav or meternikh vyavastha ko aghat pahunchaa. is kranti ne europe main vyaapt loktantric andolan ko protsaahan diya. lui philip ko france kaa vaid shaasha sweekaar kiya gaya yah matternikh vyavastha kii bahut badi paraajay thi.
 kranti ne dharmik swatantraaa, samanta kaa maarg prashast kiya.
 france kii july kranti kaa prabhaav europe ke anya rajyon par bhi padaa or europe kaa rajnatik vaataavaran punah krantikari ho gaya. belgium, germany, italy or poland aadi deshon main krantiyon bhadak uthin.
 vienna congress ne belgium ko vahaan kii janata kii ichha ke vipareet holland main mila diya tha. belgiyamvasi bhashaa, dharm or samskruti main holland nivaasiyon se bhinn the. holand nivasee protestant the or france se ghrinaa karte the jabaki belgium nivasee kattar roman catholic the or france ke mitra. holland ke raja ke belgium nivaasiyon kii vyaktigat swatantraaa tathaa press bhaashan or lekhon par pratibandh laga diya. holland kii is niti se belgium kii janata kaa asantosh teevr ho gaya. ve kisi prakaar swayan ko mukt karne kaa praytn karne lage. belgium main andolan joro par chal rahaa tha tabhi france kii safal july kranti kii khabaren vahaan pahunchi. isse belgium andolankariyon ko protsaahan mila. rajdhani bracels main janata ne shastr uthaa liye or apni sena kaa sanghathan kiya. isse bhaybheet hokar dach sena bhaag gai. is ghatana se sampurna europe aashcharyachakit hua. 1831 main landan main ek antarrashtriya samjhaute dwaara belgium ko ek swatantra rajya ke rup main manyata pradaan kar di gai.
 vienna congress ne 1815 main austria or prasha se un pradeshon ko rus ko saunp diya gaya tha jinka poland kaa ang bhang karke apharan kiya gaya tha. rus ne in pradeshon ke saath kuch anya kshetra milakar poland rajya kii sthapana kii or poland ke liye ek pruthak samvidhan bhi bana diya. isse poland rajya kii sthapana kii or poland ke liye ek pruthak samvidhan bhi bana diya. isse poland ke deshbhakt santusht nahin the or roosi prabhutv ko ukhaad phenkane ke taak main the. jab poland ke deshbhakton ko france kii july kranti kii safalataa kaa samachar mila to unamem utsaah kii lahar daud gai. polish logon ne apni rajdhani warsaw main ek asthaayee sarkaar bana lee.
 vienna congress ne italy ko anek rajyon main vibhajit kar austrian prabhutv main de diya tha faltah italysiyon main ghor asantosh paidaa hua. italysiyon ne anek gupt samitiyaan kaayam kii or austrian prabhutv se mukti kaa praytn karne lage. is disha main carbonary sanstha ullekhneey he. france kii july kranti se prabhavit hokar italy ke rajyon main janata ne vidroh kar diya. parama, madonna aadi rajya main is vidroh kaa prasar hua. vidroh itnaa teevr ho gaya ki madonna ke shaasha ko rajya chhodkar bhaagna padaa.
 austria ko italy ke in vidrohon main aane ke liye spasht rup se khatra dikhaai diya. atah usne sena bhejkar kranti ko dabaa diya. puraane shaasha punah raja bana diye gayi. yadhyapi italy kii kranti asafal rahi kintu italivasi austria se ab or adhik ghrinaa karne lage.
 vienna congress ne german rashtrawaad swatantraaa ko samaapt kar germany ko kai rajyo main baant diya tha jis par nirankush shaasha shashan kar rahe the. july 1830 kii kranti kii khabar se germany ke anek rajyon kii janata ne andolan shuru kar diya. henover, sexni aadi rajyon ke shaskaon ne janata ke samaksh jhuk kar nayaa samvidhan lagu kiya. austria kaa chancelar matternikh ne damanchakra chalaaya or ek baar phir germany main pratikriyaavaadi shaktiyon kaa prabhutv sthapit hua.
 spain ke shaasha ferdinand kii pratikriyaavaadi shashan se janata asantusht thi. 1830 kii kranti se utsahit hokar spainvaasiyon ne raja ke samaksh kuch maangen rakhi jise raja ne asweekaar kar diya. 1834 main spain kii parliament main udaar vichaarwaalon kaa bahumat ho gaya. un logon ne ferdinand ko sudhaar lagu karne ko majaboor kiya. faltah raja ne unki baaten maan lee or is tarah spain main vaid rajasatta sthapit hui.
 france kii july kranti ke prabhaav se england main achoota naa rahaa or england main sudhaarwadiyon ko bal mila. is samay england main ruudhivaadee tori party kii sarkaar thi or matadhikaar keval dhani varg, kulinon evam bhumipatiyon ko praapt tha. is simit matadhikaar se janata main teevr asantosh tha july kranti ke prabhaav swaroop vahaan nirvachan pranali main sudhaar karne kii maang uthi. sarkaar kii pratikriyaavaadi niti ke kaaran sansadeey chunaavon main tori party ko baari dhakka laga or hwig dal kaa lord johnson nayaa pradhanmantri bana. usne prastaavit sudhaar bill loksabhaa main paas karvaa liya kintu lord sabha ne ise thukraa diya. faltah england main anek sthanon par andolan shuru ho gayi. janata kii krantikari pravriti se lord sabha ke sadsy bhaybheet ho gayi. atah unhone vidheyak par apni sweekruti de di. falswaroop 1832 kaa sudhaar adhinium paarit kiya gaya jisamen england main matadhikaar kaa vistaar hua.
 nishkarshtah france kii july kranti se prabhavit hokar europe ke vibhinn rajyon main jo hulchale hui unamem udaar vichaaron ko bahut bal mila. udaar vichaaron ke prabal ho jane se matternikh kaa prabhaav bahut kam ho gaya. yah spasht ho gaya ki raja ke divine siddhant khokhale hai. kranti kaa ek prabhaav yah hua ki dharmadhikariyon kii prabhutaa kam ho gai. is europea kranti ke prabhaav ko vyakt karte hue david thomson ne kaha he ki "isaki sarvapramukh rajnatik uplabdhi matternik ke shashan kaa ant va uski 'pranali' kaa patan tha jo 1815 se prabhavi thi. iskaa sarvaadhik saamaajik-aarthik parinaam yah hua ki purvi europe ke adhikansh bhaag main samantvaad nasht kar diya gaya."
