 sati daksh prajapati kii putree or bhagwaan shiv kii patni thi. inaki utpatti tathaa ant kii katha vibhinn puraanon main vibhinn roopon main uplabdh hoti he.
 shaiva puraanon main bhagwaan shiv kii pradhanta ke kaaran shiv ko param tatva tathaa shakti ko unki anugamini bataaya gaya he. isi ke samanaantar shakt puraanon main shakti kii pradhanta hone ke kaaran shakti ko paramashkti tathaa bhagwaan shiv ko unka anugami bataaya gaya he.
 shrimadbhagwatmahapurana main apekshaakrit tatasth varnan he. isamen daksh kii swymbhuv manu kii putree prasuti ke garbh se 16 kanyaon ke janm kii baat kahi gayi he. devipurana main 14 kanyaon kaa ullekh hua he tathaa shivpurana main daksh kii saath kanyaon kaa ullekh hua he jinamein se 27 kaa vivaah chandramaa se hua tha. in kanyaon main ek sati bhi thi. shivpurana ke anusaar brahma ji ko bhagwaan shiv ke vivaah kii chintaa hui to unhone bhagwaan vishnu kii stuti kii or vishnu ji ne prasann hokar brahma ji ko bataaya ki yadi bhagwaan shiv kaa vivaah karwaanaa he to devi shiva kii aradhana kiijie. unhone bataaya ki daksh se kahie ki vah bhagwati shiva kii tapasya karen or unhen prasann karke apni putree hone kaa vardaan maange. yadi devi shiva prasann ho jaaegi to saare kaam safal ho jaaenge. unke kathananusaar brahma ji ne daksh se bhagwati shiva kii tapasya karne ko kaha or prajapati daksh ne devi shiva kii ghor tapasya kii. unki tapasya se prasann hokar shiva ne unhen vardaan diya ki main aap kii putree ke rup main janm luungi. main to sabhi janmon main bhagwaan shiv kii daasi hoon; atah main swayan bhagwaan shiv kii tapasya karke unhen prasann karuungi or unki patni banungi. saath hi unhone daksh se yah bhi kaha ki jab aapkaa aadar mere prati kam ho jayega tab usee samay main apane sharir ko tyaag duungi, apane swaroop main leen ho jaaongi athwa doosraa sharir dhaaran kar loongi. prayek sarg yaa kalp ke liye daksh ko unhone yah vardaan de diya. tadnusaar bhagwati shiva sati ke naam se daksh kii putree ke rup main janm leti he or ghor tapasya karke bhagwaan shiv ko prasann karti he tathaa bhagwaan shiv se unka vivaah hota he. iske baad kii katha shrimadbhagwatmahapurana main varnit katha ke kaaphi had tak anuroop hi he.
 prayag main prajapatiyon ke ek yajna main daksh ke padhaarney par sabhi devatagan khadey hokar unhen aadar dete hai parantu brahma ji ke saath shivaji bhi baithe hi rah jate hai. loukik buddhi se bhagwaan shiv ko apana jamata arthath putr samaan maanane ke kaaran daksh unke khadey na hokar apane prati aadar prakat na karne ke kaaran apana apmaan mahasoos karata he or isi kaaran unhone bhagwaan shiv ke prati anek katuctiyon kaa prayog karte hue unhen yajna bhaag se vanchit hone kaa shaap de diya. isi ke baad daksh or bhagwaan shiv main manomalinya utpann ho gaya. tatpashchaat apni rajdhani kankhal main daksh ke dwaara ek viraat yajna kaa aayojan kiya gaya jisamen unhone na to bhagwaan shiv ko aamantrit kiya or na hi apni putree sati ko. sati ne rohinee ko chandramaa ke saath vimaan se jate dekha or sakhi ke dwaara yah pataa chalane par ki ve log unheen ke pita daksh ke viraat yajna main bhaag lene ja rahe hai, sati kaa man bhi vahaan jane ko vyakul ho gaya. bhagwaan shiv ke samajhane ke baavjood sati kii vyakulata bani rahi or bhagwaan shiv ne apane ganon ke saath unhen vahaan jane kii ajna de di. parantu vahaan jaakar bhagwaan shiv kaa yajna-bhaag na dekhakar sati ne ghor aapatti jataayi or daksh ke dwaara apane tathaa unke pati bhagwaan shiv ke prati bhi ghor apmanjanak baaten kehane ke kaaran sati ne yogagni se apane sharir ko bhasma kar daalaa. shivganon ke dwaara utpaat machaaye jane par bhrigu rishi ne dakshinagni main aahuti di or usase utpann rubhu naamak devataaon ne shivganon ko bhaga diya. is samachar se atyant kupit bhagwaan shiv ne apni jataa se virbhadra ko utpann kiya or virbhadra ne gana sahit jaakar daksh yajna kaa vidhwans kar daalaa; shiv ke virdohi devataaon tathaa rishiyon ko yathayogy dand diya tathaa daksh ke sir ko kaat kar havan kunda main jala daalaa. tatpashchaat devataaon sahit brahma ji ke dwaara stuti kiye jane se prasann bhagwaan shiv ne punah yajna main hui kshatiyon kii purti kii tathaa daksh kaa sir jal jane ke kaaran bakre kaa sir judwa kar unhen bhi jivit kar diya. phir unke anugrah se yajna purna hua.
 shakt mat main shakti kii sarvapradhanta hone ke kaaran brahma, vishnu evam shiv teenon ko shakti kii krupa se hi utpann mana gaya he. devipurana main varnan hua he ki purna prakruti jagdambika ne hi brahama, vishnu or mahesh teenon ko utpann kar unhen sristi kaaryon main niyukt kiya. unhone hi brahama ko srujankarta, vishnu ko paalankarta tathaa apni icchaanusaar shiv ko sanhaarkarta hone kaa aadesh diya. aadesh-paalan ke purv in teenon ne un parama shakti purna prakruti ko hi apni patni ke rup main paane ke liye tap aarambh kar diya. jagdambika dwaara pareekshan main asafal hone ke kaaran brahma evam vishnu ko purna prakruti ansh rup main patni banakar praapt hui tathaa bhagwaan shiv kii tapasya se param prasann hokar jagdambika ne swayan janm lekar unki patni banane kaa aashwaasan diya. tadnusaar brahma ji ke dwaara prerit kiye jane par daksh ne usee purna prakruti jagdambika kii tapasya kii or unke tap se prasann hokar jagdambika ne unki putree hokar janm lene kaa vardaan diya tathaa yah bhi bataa diya ki jab daksh kaa punya ksheen ho jayega tab vah shakti jagat ko vimohit karke apane dham ko laut jaaegi.
 ukt vardaan ke anuroop purna prakruti ne sati ke naam se daksh kii putree rup main janm grahan kiya or uske vivaah yogya hone par daksh ne uske vivaah kaa vichaar kiya. daksh apni loukik buddhi se bhagwaan shiv ke prabhaav ko na samajhane ke kaaran unke vesh ko amaryadit maanate the or unhen kisi prakaar sati ke yogya var nahin maanate the. atah unhone vichaar kar bhagwaan shiv se shunya swayamvar sabha kaa aayojan kiya or sati se aagrah kiya ki ve apni pasand ke anusaar var chun le. bhagwaan shiv ko upasthit na dekh kar sati ne 'shivaay namah' kah kar varmala prithvi par daal di tathaa maheshwar shiv swayan upasthit hokar us varmala ko grahan kar sati ko apni patni banaakar kailash laut gayi. daksh bahut dukhi hue. apni ichha ke viruddh sati ke dwaara shiv ko pati chun liye jane se daksh kaa man un donon ke prati kshobh se bhar gaya. isiilie baad main apni rajdhani main yojit viraat yajna main daksh ne shiv evam sati ko aamantrit nahin kiya. phir bhi sati ne apane pita ke yajna main jane kaa hath kiya or shiv ji ke dwaara baar-baar rokane par atyant kupit hokar unhen apana bhayanak rup dikhaaya. isse bhayakrant hokar shivaji ke bhaagane kaa varnan hua he or unhen rokane ke liye jagdambika ne 10 rup dhaaran kiya. phir shivaji ke poochne par unhone apane dashon roopon kaa parichay diya. phir shiv ji dwaara kshamaa yachana karne ke pashchaat purna prakruti muskura kar apane pita daksh ke yajna main jane ko utsuk hui tab shiv ji ne apane gamon ko kah kar bahusankhyak singhon se jute rath mangvakar us par asin karwaakar bhagwati ko sasamman daksh ke ghar bheja.
 shesh katha katipay antaron ke saath purvavarnit katha ke praayah anuroop hi he, parantu is katha main kupit sati chhayasati ko lila kaa aadesh dekar antardhan ho jaati he or us chhayasati ke bhasma ho jane par baat khatm nahin hoti balki shiv ke prasann hokar yajna purnataa kaa sanket de dene ke baad chhayasati kii laash surakshit tathaa dedeepyaman rup main daksh kii yajyashala main hi punah mil jaati he or phir devi shakti dwaara purv main hi bhavishyavaanee rup main bataa die jane ke baavjood loukik purush kii tarah shivaji vilaap karte hai tathaa sati kii laash sir par dhaaran kar veikshipt kii tarah bhatakate hai. isse trast devataaon ko traan dilaane tathaa paristhiti ko sanbhaalane hetu bhagwaan vishnu sudarshan chakra se sati kii laash ko kramshah khand-khand kar katate jate hai. is prakaar sati ke vibhinn ang tathaa aabhushanon ke vibhinn sthanon par girane se ve sthaan shaktipeeth kii mahima se yukt ho gayi. is prakaar 51 shaktipeethon kaa nirmaan ho gaya. phir sati kii laash na rah jane par bhagavan shiv ne jab vyakulatapurvak devataaon se prashn kiya to devataaon ne unhen sari baat bataayi. is par nirishwaas chhodte hue bhagavan shiv ne bhagwaan vishnu ko treta yug main suryvansh main avatar lekar isi prakaar patni se viyukt hone kaa shaap de diya or phir swayan 51 shaktipeethon main sarvapradhan 'kamrup' main jaakar bhagwati kii aradhana kii or us purna prakruti ke dwaara agali baar himalay ke ghar main parvati ke rup main purnavatar lekar punah unki patni banane kaa var praapt hua.
 is prakaar yahi sati agle janm main parvati ke rup main himalay kii putree banakar punah bhagwaan shiv ko patni rup main praapt ho gayi.
