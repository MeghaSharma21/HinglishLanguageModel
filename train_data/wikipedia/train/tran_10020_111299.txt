 sach hone ke baavjood yah tathy bahut-se logon ko chaunkaa saktaa he ki pracheen bharat audyogic vikaas ke maamle main shesh vishwa ke bahut se deshon se kahin adhik aage tha. ramayana or mahabharat kaal se pehle hi bhartiya vyapaarik sanghathan na keval dur-deshon tak vyapaar karte the, balki ve aarthikrup se itane majboot evam saamaajik rup se itane sakasham sangathit or shaktishaalee the ki unki upeksha kar paanaa tatkaaleen rajdhyakshon ke liye bhi asambhav tha. ramayana ke ek ullekh ke anusaar ram jab chaudaa varsh kaa vanvaas katkar ayodhya waapas lautate hai to unke swaagat ke liye aae prajajanon main shreni pramukh bhi hote hai.
 pracheen granthon main is tathy kaa bhi anek sthanon ullekh hua he ki un dinon vyaktigat swaamitv vaali nijee or paariwarik vyavsaayon ke atirikt tatkaaleen bharat main kai prakaar ke audyogic evam vyavsaayik sanghathan chaalu avasthaa main the, jinka vyapaar doordaraj ke anek deshon tak vistrut tha. unke kafile samudri evam maidani raaston se hokar arab or yunaan ke anek deshon se nirantar sampark banaae rahete the. unke paas apane apane kanoon hote the. sankat se nipatane ke liye unhen apni senaayen rakhane kaa bhi adhikaar tha. samraat ke darbar main unka sammaan tha. mahatvapurn avasaron par samraat shreni-pramukh se paraamarsh liya karata tha. un sanghathanon ko unke vyapaar-kshetra evam kaaryastylee ke aadhaar par anek naamon se pukaara jaataa tha. gana, pug, paani, vratya, sangh, nigam athwa negam, shreni jaise kai naam the, jinamein shreni sarvaadhik prachlit sangya thi. ye sabhi paraspar sahyogadhaarit sanghathan the, jinhen unki kaaryastylee evam vyapaar ke aadhaar par alag-alag naamon se pukaara jaataa tha.
 bhartiya dharamshastron main pracheen samaaj kii aarthiki kaa bhi vishleshan kiya gaya he. unamem ullikhit he ki haath se kaam karne vaale shilpkaar, vyavsaay chalaane vaali jatiyaan vyavasthit thim. samuhik hiton ke liye sangathit vyapaar ko apanaakar unhone apni sooyeeboojh kaa parichay diya tha. isi kaaran ve aarthik evam saamaajik rup se kaaphi samrudh bhi thim. acharya pandurang vaaman kane ne us samay ke vibhinn vyavsaayik sanghathanon kii visheshtaon kaa alag-alag varnan kiya he. katyayan ne shreni, pug, gana, vraat, nigam tathaa sangh aadi ko varg athwa samooh mana he. 1 lekin acharya kane unki is vyakhya se sahamat nahin the. unke anusaar ye sabhi shabd puraane hai. yahaan tak ki vaidic sahitya main bhi ye prayukt hue hai. yadhyapi vahaan unka saamaanya arth dal athwa varg hi he. 2 isi prakaar kaushitkibrahman upanishad main pug ko rudra kii upama di gai he. 3 aapstamb dharmasutra main sangh ko paribhaashit karte hue uski kaarividhi or bhavishya ko dekhne hue, anya sanghathanon ke sandarbh main uske antar ko samajha ja saktaa he. 4 
 paninikaal tak sangh, vraat, gana, pug, nigam aadi naamon ke vishisht arth dhvanit hone lage the. unhone shreni ke paryaayavachi athwa vibhinn rup maane jane vaale uparyukt naamon kii vyutpatti aadi kii vistrut charchaa kii he. is tathy kaa ullekh ham pehle hi kar chuke hai ki shreniyon kii pahunch keval aarthik kaaryakalapon tak hi simit nahin thim, balki unki vyapti dharmik, raajnneeti or saamaajik sabhi kshetron main thi. isliye kaaryakshetra ko dekhte hue unhen vibhinn sambodhano se pukaara janaa bhi swaabhaavik hi tha. duusari ore yah bhi sach he ki pug, vratya, nigam, shreni ityadi vibhinn naamon se pukaare jane ke baavjood sahyogadhaarit sanghathanon ke bich unke kaaryakalapon athwa shrenidharm ke aadhaar par koi spasht simarekha nahin thi. duusare shabdon main ye naam vishisht paristhitiyon main kaaryastylee evam kaaryakshetra ke anusaar apanaae to jate the, parantu unke bich spasht kaary-vibhaajan kaa abhaav tha. sanghathan ke vibhinn naamon ke kaaran unke bich anaupchaarik-se bhed evam unase dhvanit hone prachlit arth ko aage ke anuchhedon main spasht karne kaa prayaas kiya gaya he-
 yah naam pracheen kaal se hi sangh athwa vaikalpik sarkaar ke rup main prachlit rahaa he. isamen aantarik loktantr kii bhaavana pradhan hoti thi. panini ne apane mahabhashya main aise logon ko vratya mana he, jinka koi vishisht vyavsaay nahin tha, jo apane taatkaalik hiton ke liye kisi bhi prakaar kaa vyavsaay apana sakate the. duusare shabdon main unhen kai vyavsaayon kaa kaarysadhak gyaan hota tha. or samay tathaa upyogita ke anusaar ve apana koi bhi vyavsaay chun sakate the. vratya praayah apane shaareerik bal se hi apni jeevika chalaate the. ve vividh jatiyon se aae hue daksh shilpkaar the or apane aarthik hiton kii suraksha ke liye aapas main sangathit hokar rahanaa aavashyak maanate the. katyayan ne vratyon ko vicitra astradhari sainikon kaa jhund mana he. isse kuch vibhinn vikramaditya khanna ne kiran kumaar thaplyaal evam majumdaar ke hawaale se ek hi parikshetra main rahane vaale, aarthik hiton ke liye prayasarat, samooh ko vratya evam pug kii sangya di he. unke anusaar—‘vratya evam pug ek hi nagar athwa gaanv ke nivaasiyon ke saamanytah ek hi vyavsaay main lage, samaan aarthik hiton ke liye gathit samooh the.’5 spasht he ki vratya samandharma log the, jinako ekaadhik vyavsaayon kii jaankaree hoti thi. apane paramparaagat udhyam main anukool avasar na dekh ve sahyogi sanghathan ke gathan kii ore unmukh hote the. unke sanghathan adhik loktantric or udaar hote the. 
 acharya kane ne apane vrihad granth ‘dharamshastra kaa itihaas’ main ullekh kiya he ki vratya kii bhaanti pug bhi vibhinn jatiyon se aae hue log the. ve aavashyaktaa padane par mistre se lekar shramik tak, kuch bhi kaam kar sakate the. kashika ke anusaar ve dhanalolup or kaami the, jinka koi sthir vyavsaay nahin tha. katyayan ne pug ko vyapaariyon kaa samudaay sweekaar kiya he. kautilya ne bhi apane arthshaastra main ek sthaan par sainikon evam shramikon main antar darshaya gaya he. unke anusaar saurashtra evam kamboj rajya ke sainikon kii shreniyan alag-alag virgon main vibhajit thim. unamem se kuch aayudh ke sahare apni aajeevika chalaane vaali thim, to kuch kii aajeevika kaa madhyam krishi tha—pug ek sthaan kii vibhinn jatiyon evam vibhinn vyavsaay vaale logon kaa samudaay he or shreni vibhinn jatiyon ke logon kaa samudaay he—jaise helabukon, tambulikon, kuvindon evam charmkaaron kii shreniyan. chaahmaan vigraharaj ke prastarlekh main helabukon ko prayek ghode ke liye ek dramm dene kaa vrittant miltaa he.’6 pug sambhawatah aise vyaktiyon kaa sanghathan hota tha, jinka paitrik vyavsaay yuddh athwa sevakarm tha; arthath aise log jo varna-vibhaajan kii drushti se vaanijyakarm ke liye adhikrut nahin the. krishak evam sainik jatiyon ke log apane vyavsaay se hataash hokar, parivartan athwa apekshaakrit adhik aarthik laabh ke liye sanghathan kaa nirmaan karte the. is baat kii bhi paryaapt sambhaavna he ki vanijyik anubhav kii kami tathaa shilpakalaon ke gyaan ke abhaav main shudravarg evam sena se nikaale gaye logon ke sanghathan ko pug mana gaya ho. aise log yudhak athwa gairavyavsaayik shreniyon ke gathan ko praathamikta dete the. is tarah pug evam vratya kahe jane vaale sanghathanon main saidhantik drushti se koi khaas antar nahin tha. 
 sangh ko saamanytah vishisht logon ke sanghathan kaa paryaay mana gaya he. pracheen bharat main ganatantric satta ke dhruvon ko sangh ke naam se pukaarane kii parampara rahi he. sanghon ke sadasyon kaa chayan bahumat ke aadhaar par kiya jaataa tha. tathaapi vah simit ganatantr tha. unke sadsy praayah varnavyavastha main upar ke kram par aane vaali jatiyon se sambhddha hote the, jo apane aarthik, raajnneetik evam dharmik hiton kii prapti hetu sanghathan kaa nirmaan karte the. lagbhag yahi aashay gana kaa bhi rahaa he. prarambh main in donon ke bich koi saidhantik vibhaajan tha bhi nahin. prakarantar main gana or sangh main bhed avashya kiya jane laga tha. lekin gana ko ekvachan ke rup main bhi sweekaara jaataa rahaa he, jabaki sangh kii sangya vivekwan logon ke samooh ke liye surakshit rahi he, jo apane nirnay siddhanthata aamasahmati ke aadhaar par lete hon. visheshkar bauddhadharm ke abhyudhya ke pashchaat brahmanon ne swayan ko unase alag dikhaane ke liye, unke sanghathanon ko sangh kahana prarambh kar diya tha. manu ne sangh kaa prayog sangathit samaaj ke liye kiya he. jabaki katyayan ke anusaar sangh baudhon tathaa jainon kaa samaaj he. da. rameshchandra majumdaar evam da. kiran kumaar thaplyaal, donon ne isi mat kii sanstuti kii he. in donon ke hawaale se vikramaditya khanna likhte hai ki—‘sangh kaa sambodhan saamanytah raajnneetik sanghathanon ke liye tha. yadhyapi kabhi-kabhi uskaa is shabd kaa prayog shaikshik evam dharmik gatividhiyon ke vikaas ko samarpit sanghathanon, visheshkar buddha bhikshuon ke dal, ke liye bhi kar liya jaataa tha.’7 is vargeekaran se sangh kii aarthik visheshtaon kaa koi bodh nahin hota. yah bhi ho saktaa he ki baudhon ke dharmik, saamaajik evam raajnneetik hiton ke liye gathit samoohon ko sangh kii sangya di jaati ho. lekin lokapanrapara main vyapaariyon ke samoohon ko bhi sangh kehane kaa chalan tha. 
 pracheen bhartiya waniumay main gana shabd kaa ullekh anekaarthi he. gana kaa saamaanya abhipraay susanskrit naagarik se bhi he. gaanvon evam nagaron main saamaajik-raajnneetik vyavastha banaae rakhane ke liye, samaaj ke jin vishisht vyaktiyon ko yah jimmedaari saunpi jaati thi, unhen ‘gana’ kaha jaataa tha. kai baar dharmik evam raajnneetik uddeshyon ke liye manonith vyakti bhi ‘gana’ kii sangya se vibhooshit kar die jate the. kalantar main is sangya kaa upyog aarthik uddeshyon ke gathit sanghathanon ke liye bhi kiya jane laga. vasishtha dharmasutra main ‘gana’ kaa ullekh sangathit samaaj ke rup main kiya gaya he. kuch isi prakaar kaa arth manu ne bhi bataaya he; yani puraa samaaj gana athwa gansamooh he. katyayan ne varna-vibhaajan ko aadhaar banaakar ise or bhi visheshikrut karte hue, brahmanon ke sanghathan ko gana kii sangya di he. mitakshra ke anusaar gana vyapaariyon ke samooh the, jinka pramukh vyavsaay helabuk arthath ghode kaa vyavsaay karnaa tha. vikramaditya khanna ne gana ko dharmik evam raajnneetik sanghathan maanate hue usko sangh ke samaksh rakhaa he. da. majumdaar kaa sandarbh dete hue ve likhte hai ki—‘prarambh main gana kaa abhipraay vyapaariyon ke samooh se tha, magar kalantar main unhen raajnneetik evam dharmik sanghathan ke rup main bhi manyata milane lagi.’8 saamaanya naagariktabodh kii prastuti ke liye bhi gana kaa upyog aam nagarikon ke liye maanya rahaa he. ganatantr usee shabd kii vyutpatti he. yahi arth sahasrabdiyon tak vidwaanon ko maanya rahaa he. lekin yah bhi satya he ki samay ke saath sangyaaen evam unke sandarbh badalte rahete hai. kai baar swaarthee log bhi shabdon ko unke mul sandarbhon se katkar manamaani vyakhyaayein karte rahete hai. aisa prathit hota he ki gana kaa upyog prarambh main naagarik or naagarik-samoohon ke liye surakshit tha. baad main yahi sangya vyapaaree-samoohon ko bhi di jane lagi. lekin kalantar main, buddha dharm ke udbhav ke baad brahmanon ne unke sanghathanon ko sangh tathaa apane samoohon ko gana kahana aarambh kar diya tha. 
 negam athwa nigam shabd kaa angreji paryaay Corporation he, jiskaa aashay ek aise jimmedaar sanghathan se he, jiskaa gathan vishisht sevaaon kii dekhbhaal tathaa unhen sucharu banaae rakhane ke liye kiya jaataa he. naagarik sevaaon main saamaajik, aarthik evam raajnneetik aadi sabhi sevaayen sammilit hai. shreni tathaa pug kii bhaanti negam bhi vyavsaayik sanghathan hote the. negam ko paribhaashit karne kaa kaary katyayan dwaara kiya gaya. unke anusaar negam kaa aashay ek hi nagar ke nagarikon ke samooh se he. vaidic sahitya main shreni, pug athwa negam jaise shabd anek sthanon par aae hai, jahaan unka saamaanya arth dal athwa sanghathan se hi he. haalanki kiran kumaar thaplyaal kii raay isse kuch bhinn he. unke anusaar nigam athwa negam kaa kaaryakshetra vistrut hota tha, yahaan tak ki nagareey simaaon se pare bhi. negam ke saapeksh shreni ek choti ikai thi or ek negam kai shreniyon par anushaasan kar saktaa tha. negam ko ham angl shabd federation kaa paryaay bhi maan sakate hai. unke anusaar—‘nigam ko praayah gild athwa nagar ke samatuly mana jaataa he. yah shreni kii apeksha bade hote the. guptkaal ke aasapaas nigam kaa kisi ek parikshetra main karyrat shreniyon par niyantran hota tha.’9 mitra mishra ne ‘virmitroday’ main negam ko paribhaashit karte hue kaha he ki, paur vanikon ko negam kehete hai. 10 vaidhanik drushti se negam aadhunik jayant stock company ke anuroop hote the. da. satyaketu vidyalankar ke vichaar bhi drushtavy hai—‘jayant stock company ke dhang se sangathit hokar vyapaaree log apane jo samooh banaate the, unki sangya ‘sambhbhuy samutthan’ thi. par shilpiyon kii shreniyon ke samaan vyapaariyon ke samooh bhi vidyaman the, jinhen ‘nigam’ kaha jaataa tha....jis prakaar shilpi log shreni main sangathit hokar apane saath sambandh rakhane vaale vishyon par kanoon banaate the or shilp ko niyantrit karte the, usee prakaar nigam main sangathit vyapaaree apane vyapaar ke sambandh main vyavastha karte the. kyonki puron main pradhanthya vyapaariyon kaa hi nivas hota he or vahaan ve pramukh sthaan rakhte the, atah swaabhaavik rup se paur sanstha kaa vikaas nigam ko adhar banaakar hi hua. 11 buddha sahitya main janapad evam negam ko paraspar paryaayavachi ke rup main prayukt kiya gaya he. 12 nigam ke pradhan yaa mukhiya ko ‘shreshthi’ kaha jaataa tha. ‘mahabagg’ ke anusaar ek baar rajgrih ke shreshthi ke maharog se vyathit vyapaariyon ne jab uskaa upachaar rajvaidya se karaane kaa vichaar kiya to ve uski anumati ke liye samraat bimbsaar ke darbar main pahunche. vahaan jaakar unhone prarthana kii ki— ‘he dev! is shreshthi ne aapke or nigam ke prati bahut upkaar kiya he.’13 spasht he ki nigam ke rup main sangathit vanikon ko hi ‘negam’ kaha jaataa tha. ye vyapaarik sanghathan adhikaar-sampann hote the, jo kshetreey shreniyon par anushaasan banaae rakhkar vikaas ke liye bahuaiami str par kaam karte the. praayah ek hi parikshetra main rahane vaale vyapaaree, shilpkaar, shreni-pramukh apane parikshetra se baahar vyapaar ke prasar ke liye sangathit hote the. choti-choti shreniyan bhi, apane aarthik hiton kii suraksha evam vyavsaayik spardhaa main bane rahane ke liye, nigam ke rup main ekajute ho jaati thim. vikramaditya khanna ke hawaale se nigam ko or gaharaai se samajha ja saktaa he— ‘aamtaur par vyapaariyon, dastkaron evam takneekee kaaryon main daksh vyaktiyon, yahaan tak ki yudhkala main nipun sainikon ke sanghathan ko nigam athwa shreni ke rup main pahachaanaa jaataa tha...inamen se shreni, nigam tathaa pani apane samaaj ke vikaas ke liye aarthik gatividhiyon main adhik lipt rahete the.’14 yajyavlky smriti main nigam ko pashand evam shreni ke samanaantar rakhaa gaya he. yajyavlky ke anusaar pashand dharmik sampradaayon ke sanghathan the. yajyavlky ke anusaar— ‘shreni-negam-pashand or gana ke sanghathan kii ek hi vidhi he.’15 is vishleshan ke aadhaar par nigam ko aadhunik europea gild athwa vibhinn shreniyon kii federation ke rup main darj kiya ja saktaa he.
 pan ko mudra kaa paryaay mana gaya he. pan athwa pani kaa aashay bhi saamanytah aise sanghathanon se tha, jo dhanarjan ke liye vyapaar ko apanaate the. jinka lakshya apane sadasyon ke aarthik vikaas ke liye kaary karnaa tha. vikramaditya khanna ne pani ko shreni evam negam ke samakaksh rakhte hue aisa samooh mana he jiskaa uddeshy apane sadasyon kaa aarthik utthan tha. unke anusaar—‘pani ko saamanytah saudagaron, shilpakaaron ke aise samooh ke rup main janaa jaataa he, jo apane maal kii bikri ke liye, kaphilon ke rup main ek sthaan se duusare sthaan tak nirantar safar karte rahete the.’16 duusare shabdon main pani vyapaariyon ke kafile the, jo apane vyapaar ke silsile main desh-deshaantar kii yatra karte rahete the. takneekee rup main unamem tathaa shreni ke anya roopon main bahut antar nahin tha. unki pahchaan aksar ek-duusare main ghulmil jaati he.
 bharat main sahyogadhaarit vyapaarik aarthik sanghathanon ke liye shreni shabd kaa upyog isa se bhi aath sau varsh pehle se hota aa rahaa he paraspar sahyogadhaarit sanghathanon ke liye yah shabd itnaa prachlit rahaa he ki unhen vyavasthit karne or vaidhaniktaa kaa darja dilaanevaale niyamon ko bhi shreni-dharm kaha jaataa tha- sangathit vyapaar evam utpaadan ke kshetra main kaary karne vaale sanghathanon ke liye yah sambodhan 1000 isvi; arthath muslim samrajya kii sthapana tak logon kii jubaan par chadha rahaa. in sanghathanon ke liye yadhyapi pug, negam, vratya, paani, gana aadi sangyaaen bhi prachinkaal se chali aa rahi thim, vidwaanon ne unke bich ke saidhantik antar spasht karne kaa prayaas bhi kiya he, tathaapi aise sanghathanon ke shreni shabd kaa prachlan hi sarvaadhik rahaa. aaj bhi ise gild ke paryaay ke rup main janaa jaataa he. dhyatavya he ki gild shreni ke samandharma europea sanghathan hai. tathaapi bhartiya prayadweep main shreni shabd kaa upyog vyapak sandarbh liye hue tha. lagbhag sabhi prakaar ke vyapaarik, udhyami or raajnneetik sanghathanon, naagarik seva pradaan karne vaale nikaayon ko shreni ke naam se pahachaanaa jaataa tha. jahaan tak pracheen sandarbhon kii baat he, vishnudharmasutra main shreni kaa ullekh sangathit samaaj ke liye kiya gaya he, jabaki mitakshra ne shreni ko paan ke patton ke vyapaariyon kaa samudaay mana gaya he. 17 yajyavlky ne shreni ko vibhinn jatiyon ke logon kaa sanghathan mana he, jo kisi samaan aarthik-vyapaarik uddeshy ke liye sangathit hote hai. jo bhi ho itnaa satya he ki shreni vyapaariyon ke sangathit samooh the, jinaki apni pahchaan thi. vidwaanon dwaara uske bare main alag-alag vyakhya, unke anubhav or bhugolic paristhitiyon ke kaaran bhi sambhav he.ullekhneey he ki vyapaarik sanghathanon ko alag-alag naam kaa diya janaa kinchit matvabhinnya tathaa suvidha kii drushti se tha. kisi bhi vyakti athwa samooh ko apane hiton kii suraksha ke anusaar kisi bhi prakaar ke vyavsaay ko apnaane kii chhot thi. haalanki kai sthaan par is niyam main vyavdhaan bhi the. vyavastha ke lihaaj se shreniyon ko unke liye tay vyavsaay main kaam karne kii anumati praapt thi. ’yajyavlky ne aise kulon jatiyon, shreniyon evam ganon ko dandit karne ko kaha he, jo apane aachaar-vyavhaar se chyut hote hai.’18 naarad smriti main bhi shreni, negam, pug evam gana kaa zikr karte hue unke paramparanuroop kaaryon kii vyakhya kii gai he. in sanghathanon ke vyavsaay ke anusaar unki sanrachana evam saamaajik prasthiti main bhi antar tha. yajyavlky ne likhaa he ki pugon evam shreniyon ko apane jhagadon kaa anveshan karne, unhen sulajhane kaa puraa adhikaar he. unhone pug ko shreni se ucchtam sthiti main mana he. mitakshra ne bhi yajyavlky kaa samarthan karte hue shreni or pug ke bich pug kii ucchtam sthiti ko hi manyata di he. mitakshra ke anusaar— ‘pug ek sthaan kii vibhinn jatiyon evam vibhinn vyavsaay vaale logon kaa samudaay he or shreni vibhinn jatiyon ke logon kaa samudaay he—jaise helabukon, tambulikon, kuvindon evam charmkaaron kii shreniyan. chaahmaan vigraharaj ke prastarlekh main ‘hedavikon ko prayek ghode ke ek dramm dene kaa vrittant miltaa he. nasik abhilekh sankhya 15 main likhaa he ki abheer raja ishvarsen ke shasankaal main 1000 karshapan kumhaaron ke samudaay main, 500 karshapan tailiyon kii shreni main, 2000 karshapan pani denevaalon kii shreni main sthir sampatti ke rup main jamaa kiye gaye, jisase ki unke byaaj se rogi bhikshuon kii dawa kii ja sake. nasik ke nauven evam barahawein shilalekhon main julahon kii shreni kaa bhi ullekh he. huvishk ke shasankaal ke mathura ke brahmshilawaalon evam konsyakaron kii shreniyon main dhan jamaa karne kii charchaa hui he. skandagupt ke indore tamrapatr main telliyon kii ek shreni kaa ullekh he. in sab baton se spasht he ki isa ke aasapaas kii shatabdiyon main kuch jatiyon, yatha lakadahaaron, tailiyon, tamoliyon, julahon aadi ke samudaay is prakaar kii sangathit evam vyavasthit the ki log unamem nibasancoch sahasron rupee is vichaar ke saath jamaa karte the ki unase byaaj-rup main daan ke liye dhan miltaa rahegaa.’19 spasht he ki pracheen bharat main shreniyan na keval sangathit vyapaar kaa madhyam bani hui thim, balki ve aadhunik vittiya sanghathanon kii tarah vyavhaar bhi karti thim. log apana vyaktigat dhan bhi munaafe yaa laabh kii ichha ke saath unke paas jamaa kar sakate the. us samay ke shaskaon ko bhi shreniyon kii vittiya kshamtaaon par puraa vishwaas tha. yahaan tak ki rajya ke dayitvon ko puraa karne ke liye bhi shreniyon main dhan nivesh kiya jaataa tha. mathura se praapt duusari shatabdi ke ek dastavej main bunakaron kii do shreniyon main se prayek ke paas chaandi ke 550 sikke jamaa karne kaa ullekh miltaa he, taaki usase praapt byaaj se brahmanon tathaa garibon ko bhojan karaayaa ja sake. byaaj kii dar bahut upyukt bahut kuch vartmaan daron ke anukool thi. professor kiran kumaar thaplyaal ke anusaar nasik abhilekh main julahon ko do hajaar karshapan ek rupaya saikadaa pratimah byaaj kii dar se pradaan kiye gaye the, taaki us dhan se bhikshuon ke liye bhojan, vastra aadi kaa prabandh kiya ja saken. isi prakaar ek anya dastavej main bhikshuon ko jalpan karaane ke liye ek hajaar karshapan 0.75 rupaya pratimah ke byaaj par julahon kii ek or shreni ko die jane kaa bhi ullekh he. isi prakaar gupt samraat skandagupt ke ek lekh main indrapur nivasini tailiyon kii shreni ko kuch dhan udhaar ke rup main dene kaa ullekh hua he, taaki usase milane vaale byaaj se surya mandir ke deepon ke liye tel kaa kharch nikalataa rahe. in uddharanon se siddh hota he, ki us samay ke bade rajya bhi apni samaaj-kalyaan sambandhi yojanaon ko puraa karne ke liye bhi shreniyon kii vittiya sthiti or saakh kaa laabh uthaane kaa prayaas karte rahete the— ‘ye shreniyan bank kaa kaary karti thim or inako itnaa tikaoo evam chirsthayee mana jaataa tha ki swayan raja yaa raajpurush bhi inke paas akshayanidhi rakhaa karte the. dhan ko jamaa karne kii baat ko nigam-sabha ke sammukh bhi sunaaya jaataa tha. 20 samuhik sahmati or sarvakalyaan kii bhaavana ke aadhaar par gathit un vyapaarik sanghathanon ko vyapak adhikaar praapt the. kintu yah aadhikarita tabhi tak maanya thi, jab tak ki samooh apane or rajya ke hit main kalyaan ke kaaryakramon kaa sampadan karen. unhen kisi prakaar kaa rashtravirohi athwa janvirohi kaary karne kii anumati nahin thi. raja ko aise samoohon par niyantran karne kaa shastrokt adhikaar praapt tha. kautilya ne apane arthshaastra main in adhikaron kii spasht vyakhya kii he. vaise bhi aarthik uplabdhiyon ko niti, maryaada evam saamaajik shuchita dwaara niyantrit evam maryaadit karne kii parampara bhartiya samaaj main adikaal se hi rahi he, jise praayah sabhi dharmagranthon main sammanit sthaan praapt hua he. bhartiya parampara main arthniti vishyak ek siddhant he, uske anusaar— ‘jis manushya kaa aarthik jivan shuddh he—vah swayan bhi shuddh he. 21 iskaa sidhaa-sa aashay he ki naitik pavitrataa ke liye vyakti ko apane aarthik jivan kii pavitrataa kaa dhyaan rakhana atyaavashyak he. bina aarthik jivan main pavitrataa laae saamaajik jivan main shuddhta sambhav nahin he. paroksh rup main yah siddhant jahaan maanav jivan main arth kii mahatta ko sweekaar karata he, vahiin uski prapti ke maarg ko bhi maryaadit karata hua chalata he. 
 aarthik jivan main pavitrataa or naitik maryaadaaon par jor, ye bhavanaaen bhartiya samaaj main maujuud tatkaaleen loconmukhi vyavasthaaon kii ore sanket karti hai. saaf he ki un dinon bhartiya samaaj main sahakaarita bhale hi us rup main maujuud na rahi ho, jaisaa ki ham aaj usko dekhte hai, magar vah siddhant or bhaavnaatmak rup bhartiya chintan parampara sahakaarita kii bhaavana ke bahut nikat he. yahan dhyaan rakhana hoga ki pracheen samaaj main jansadharan shaikshik rup main bhale hi bahut adhik unnat na hon—bade-bade shastron kaa adhyayan-manan karne main bhi ve bhale hi asamarth rahete hon, kintu maanav sabhyataa ke prayek kalkhand vyaavhaarik gyaan kii unamem prachurtaa hi rahi he. sabhyataa ke praarambhik daur main bhi bhartiya samaaj main lagbhag ve sabhi vyavasthaayen maujuud thim, jinhen samaaj kalyaan kii anivaaryta mana jaataa he. jahaan tak sahakaari samoohon kii vyapti kii baat he, professor aar.si. majumdaar ne 27 prakaar kii samitiyon kaa ullekh apni pustak ‘pracheen bharat main sahakaari jivan’ Cooperative Life in Ancient India) main kiya he. ek anya sthaan par katyayan ne likhaa he ki samitiyaan kai prakaar kii hoti thim or unhen kai naamon se pukaara jaataa tha. da. satyaketu vidyalankar ne apni pustak pracheen bharat kii shashan-sansthaaen evam raajnneetik vichaar main buddha granthon ke hawaale se likhaa he ki un dinon atharah prakaar kii shreniyan thim. isi prakaar kautilya ne bhi arthshaastra main atharah prakaar ke vyapaar samoohon kaa ullekh kiya he, jinka us samay ke samaaj evam shashan par vyapak prabhaav tha. 
 1. ganah pashandpugsch vratashch shrenyastatha. samoohasthasch ye chanye vargakhyaste. - brihaspatih. smritichandrika main uddhrut katyayan-vachan. dharamshastra kaa itihaas, khand ek, paa. vaa. kane se uddhrut. 
 2. hansaa ive shranisho yatante yadakshishurdidhayamanmshva, rugveda 1.163.10. 
 3. pugau vai rudrah. tadenn swen pugen samardhyati. kaushi. brahman, 16.7. 
 4. tasmadu ha vai bahmchaarisanghan charantan na pratyaachakshithapi haiteshtebanvidha evam vratah syaditi hi brahmanam. 
 5. The puga and vrata to entities with members that often had economic motivations, but were also residents of an entire town or village devoted to a profession.- Vikramaditya Khanna, in The Economic History of The Corporate Form in Ancient India. 
 6. epigraphia indica, jild 2, pri. 124. acharya kane ke ‘dharamshastra kaa itihaas’ se uddhrut. 
 7. The samgha is generally viewed as referring to political organizations though it might sometimes be used to refer to educational and religious ones .- Vikramaditya Khanna.
 8. More generally, the gana and samgha appear to refer to political and religious entities…at The gana may initially have referred only to business people, but later it more often refers to political and religious bodies.- Vikramaditya Khanna.
 9. ...the nigama was often considered similar to a guild or city and larger than the sreni). -round the time of the Gupta Empire the nigama may have had control over sreni in a region.- Vikramaditya Khanna.
 10. naigamah pauravnijah. virmitroday, prashth—120. 
 11. da. satyaketu vidyalankar: pracheen bharat kii shashan-sansthaaen evam raajnneetik vichaar, prishth-273. 12. sabbe negam jaanapade. Jatak vol. 1, Page – 149 tathaa naigma c ev jaanapada c te bhavan raja aamantayattam. deergh nikaay pariched-do. 
 13. bahuupakaar devsy c negamasy c. mahabagg- 7/1/16 
 14. Nigama and sreni refer most often to economic organizations of merchants, crafts people and artisans, and perhaps even para-military entities…Of these the sreni, nigama and pani are the ones most frequently engaged in economic activities.- Vikramaditya Khanna.
 15. shreni negam pashand gananamapyayan vidhih. yajna. 
 16. Finally, the pani is often interpreted as representing a group of merchants traveling in a caravan to trade their wares.- Vikramaditya Khanna.
 17. dharamshastra kaa itihaas: acharya pandurang vaaman kane, khand pratham, prishth - 124. 18. vahi, prishth - 124.
 19. vahi, prishth - 124. 
 20. da. satyaketu vidyalankar: pracheen bharat kii shashan-sansthaaen evam raajnneetik vichaar, prishth-273. 
 21. yo arthshuchi sa suchih.
