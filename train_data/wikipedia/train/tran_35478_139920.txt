 cleopatra puraatan misr kii ek unani vansh kii rani thi.
 cleopetra, misr kii taalami vansh kii yavan raniyon kaa saamaanya prachlit naam. mulat: yah silyuk vanshi antiyokh mahaan kii putree taalami kii patni kaa naam tha. kintu is naam kii khyaati 11wein talemi kii putree olitiz ke kaaran he. uskaa janm lagbhag 69 i. main hua tha. usase purv is vansh main is naam kii chah raniyaan ho chuki thim. is kaaran use cleopetra kehete hai. 
 jab cleopatra 17 varsh kii thi tabhi uske pita kii mrityu ho gai. pita kii vasiyat ke anusaar use tathaa uske chote tolami diyonisus ko sanyukt rup se rajya praapt hua or vah misri pratha ke anusaar apane is bhai kii patni hone vaali thi. kintu rajdhikaar ke liye kashmakash ke parinamswaroop use rajya se haath dhokar syria bhaag janaa padaa. phir bhi usne saahas nahin tyaagaa. usee samay julius seizar ponpe kaa peechha karata hua misr aayaa. vahaan vah cleopetra par aasakt ho gaya or uski ore se yuddh karne ko taiyaar ho gaya. falswaroop tolami maaraa gaya or cleopetra misr ke rajsinghaasana par baithi. misr kii pracheen pratha ke anusaar vah apane ek anya chote bhai ke saath milakar raaj karne lagi. kintu sheeghra hi usne apane is chote bhai ko vish de diya or rome jaakar julius seizar kii rakhel ke rup main rahane lagi. usase uske ek putr bhi hua kintu romavaalon ko yah sambandh kisi prakaar na bhaayaa. at: seizar kii hatya kar di gai. tab vah misr waapas chali ai.
 41 i. pus. mark antoni bhi cleopetra kii sundarataa kaa shikaar hua. donon ne sheet ritu ek saath sikandriyaa main vyateet kii. romanon ne unka virodh kiya. oktavian ne usapar akraman kar 2 sitambar 31 i. pus. ko aktium ke yuddh main use parajeet kar diya. cleopetra apane 60 jahaajon ke saath yudhsthal se sikandriyaa bhaag ai. antani bhi usase aa mila kintu safalataa kii aashaa na dekh oktavian ke kehane par antoni kii hatya karne par taiyaar ho gai or antoni ko saath saath marane ke liye phusalaakar us samadhi bhawan main le gai jise usne banwaaya tha. vahaan atani ne is bhram main ki cleopetra aatmahatya kar chuki he, apane jivan kaa ant kar liya. oktavian cleopetra ke rup jaal main na fasaa. janashruti ke anusaar usne uski ek dankwaale jantu ke madhyam se hatya kar di. is prakaar 29 agast 30 i. pus. uski mrityu hui or talemi vansh kaa ant ho gaya. misr romanon ke adheen ho gaya. cleopetra kaa naam aaj tak prem ke sansar main upaakhyaan ke rup main prasiddh he. vah utani sundar na thi jitani ki medhaavini. kehete hai vah anek bhashaayen bol sakati thi or ek saath anyaveshiy rajdooton se ek hi samay unki vibhinn bhashaaon main baat kiya karti thi. uski chaturaai se ek ke baad ek anek roman general uske ashrith or priypaatr hue. antoni ke saath to usne vivaah kar uske or apane sanyukt rup ke sikke bhi dhalwaae. usase uske teen santaanen hui. dhani vah itani thi ki bharat ke garam masaale, malamal or moti bhare jahaaj sikandriyaa ke bandar main kharid liya karti thi. anek kalakaaron ne cleopetra ke rup anukaran par apni devimurtiyan gadhin. sahitya main vah itani lokapriy hui ki anek bhashaaon ke sahityakaron ne use apni kritiyon main nayika banaaya. angreji sahitya main teen naatakakaron- shakespeare, dryden or barnad sha- ne apane naatakon ko uske vyaktitv se sanvaara he.
