 ichha-mrityu arthath yuthenesia multah greek shabd he. jiskaa arth Eu=acchhee, Thanatos= mrityu hota he. yuthenesia, ichha-mrityu yaa marsi kiling par duniyabar main bahes jari he. is mudde se kanoonee ke alaava medical or saamaajik pahalu bhi jude hue hai. yah pechida or samvedansheel mudda mana jaataa he. duniyabar main ichha-mrityu kii ijazat dene kii maang badi he. medical science main ichha-mrityu yani kisi kii madad se aatmahatya or sahaj mrityu yaa bina ksht ke marane ke vyapak arth hai. clinical dashaon ke mutabiq ise paribhaashit kiya jaataa he.
 voluntary active yuthenesia
 mariz kii manzuri ke baad jaanboojhkar aisi davaaiyaan dena jisase mariz kii maut ho jaae. yah keval netherland or belgium main vaid he.
 involuntary active yuthenesia
 mariz maansik taur par apni maut kii manzuri dene main asamarth ho tab use maarane ke liye iradatan davaaiyaan dena. yah bhi puri duniya main gairqanoonee he.
 Passive yuthenesia
 mariz kii mrityu ke liye ilaaj band karnaa yaa jeevanarakshak pranaaliyon ko hataanaa. ise puri duniya main kanoonee mana jaataa he. yah tareeqa kam vivaadaaspad he.
 Active yuthenesia
 afim se banane vaali yaa kuch anya davaaiyaan dena taaqi mariz ko raahat mili lekin baad main uski maut ho jaae. yah tareeqa bhi duniya ke kuch deshon main vaid mana jaataa he.
 Assisted Suicide aatmahatya ke liye madad
 pehle hui sahmati ke aadhaar par doctor mariz ko aisi davaaiyaan detaa he jinhen khaakar aatmahatya kii ja sakati he. yah tareeqa netherland, belgium, switzaraland or america ke oregon rajya main vaidya he.
 terry shiyaavo kii maut – yuthenesia par duniyabha main charchaa
 america mahila terry shiyaavo ke maamle ne is mudde ko garma diya tha. 41 saal kii terry shiyaavo pichley saal chal bases. florida kii is mahila ko 1990 main dil kaa daura padaa tha. unka dimaag tab se maut aane tak sunn hi rahaa. terry kii jivan-mrityu ko lekar saat saal tak kanoonee ladaai chali thi. terry ke pati chaahate the ki unki patni traasadaayi jivan se mukti paakar maut kii god main aaraam kare. lekin terry ke mata-pita apni beti ko jivit rakhana chaahate the. akhirkaar terry ke pati ko adaalat se manzuri mil gai. iske baad terry kii aahaar nalee ko hataa liya gaya tha.
 bharat main yuthenesia kii maang se jude kuch maamle
 •terry shiyaavo ke maamle par bahes kii pratidhwani bharat main sunai dene lagi he. yahaan bhi kuch aise maamle saamne aae jahaan mariz ke rishtedaar yaa swayan mariz ne apni maut kii ichha jataai. bihar patna ke nivasee tarakeshwar sinha ne 2005 main rajyapal ko yah yachika di ki unki patni kanchanadevi, jo san 2000 se behosh hai, ko dayaa mrityu di jaae.
 •bahucharchit vyankatesh kaa prakaran adhik purana nahin he. hyderabad ke is 25 varshiya shaks ne ichha jataai thi ki vah mrityu ke pehle apane saare ang daan karnaa chahta he. isaki manzuri adaalat ne nahin di.
 •isi prakaar kerala hoicourt dwaara disambar 2001 main bike pillai jo asaadhya rog se peedit tha, ko ichha-mrityu kii anumati isliye nahin di gai kyonki bharat main aisa koi kaanoon nahin he.
 •2005 main kashipur urisa ke nivasee mohammad unuus ansaari ne raashtrapati se apil kii thi ki uske chaar bachche asaadhya beemaari se peedit hai. unke ilaaj ke liye paisa nahin he. lihaaza unhen dayaa mrityu kii ijazat di jaae. kintu apil naamanzur kar di gai.
 kya kahata he bhartiya kaanoon
 bharat main ichha-mrityu or dayaa mrityu donon hi avaidhanik krity hai kyonki mrityu kaa prayaas, jo ichha ke karyavyan ke baad hi hoga, vah bhartiya dand vidhaan kii dhara 309 ke antargat aatmahatya kaa aparaadh he.
 isi prakaar dayaa mrityu, jo bhale hi maanviya bhaavana se prerit ho evam peedit vyakti kii asahneeya pidaa ko kam karne ke liye kii janaa ho, vah bhi bhartiya dand vidhaan kii dhara 304 ke antargat sadosh hatya kaa aparaadh mana jaataa he.
 •jeene kaa adhikaar he to marane kaa kyon nahin?
 pi. rathinam banaam bharat sangh ke maamle main bhartiya dand samhita kii dhara 309 kii sanvaidhaniktaa par is aadhaar par akshep kiya gaya tha ki yah dhara samvidhan ke anuchhed 21 kaa atikaraman he. yani jeene kaa adhikaar he to marane kaa bhi adhikaar hona chahie. lekin 1996 main ucchtam nyaayalay ne gyanacor banaam punjab rajya ke maamle main ukt nirnay ko ulat diya or saafe kiya ki anuchhed 21 ke antargat 'jivan ke adhikaar' main mrityuvaran kaa adhikaar shaamil nahin he. atah dhara 306 or 309 sanvaidhanik or maanya hai.
 yuthenesia ke paksh main tark
 yuthenesia aaj vishwa main charchit vishay he. yah mrityu ke adhikaar par kendrit he. yuthenesia samarthak iske liye 'sammanjanak maut' kii daleel dekar aise vyakti ko mrityu kaa adhikaar dene ke paksh main hai, jo pidajanak asaadhya rogon se peedit he athwa nammaatr ko zindaa he. bhartiya vidhi ayog ne pichley saal sansad ko saunpi gai apni report main dayaa mrityu ko kanoonee jama pehanaane kii sifaarish kii he. haalanki ayog ne yah mana he ki is par lambii bahes kii gunzaaish abhi baaqi he or nikat bhavishya main ise manzuri dene kii koi sambhaavna nazar nahin aati.
 •1995 australia ke uttari rajya main yuthenesia bill ko manzuri di gai.
 •1994 main america ke oregon rajya main yuthenesia ko manyata di gai.
 •april 2002 main netherland main yuthenesia ko vishesh dasha main vaidhanik qaraar diya gaya.
 •sitambar 2002 main belgium ne ise manyata di.
 •1937 se switzaraland main doctorl madad se aatmahatya ko mazuri he.
 bharat main ichha-mrityu, samadhi or santhara
 yuthenezia, aatmahatya or santhare main bhed ko samajhane ke liye hamen pehle mrityu ke bhed ko vargeekrut kar samajhnaa hoga. manushya kii mrityu ke chaar maarg hai:
 1.prakruti dwaara maaraa janaa 
 2.dusron dwaara maaraa janaa or 
 3.apane aap ko maar dena. 
 4.yuthenesia –paashchaatya prakriya 
 bharat main ichha-mrityu ke kai udhaaharan hai – mahabharat ke dauraan mahaan yoddha bhishma pitamah ko ichha-mrityu kaa vardaan praapt tha. ve shar-shaiya par tab tak lete rahe. jab tak surya uttarayan nahin ho gaya.
 sita ji ne dharti kii daraar main kudakar apni jaan de di thi, shri ram or lakshmana ji ne sarayu nadi main jalsamadhi lee thi, swami vivekananda ne swechha se yogamadhi kii vidhi se praan tyaage the. pandit shriram sharma acharya ne bhi apni mrityu kii taarikh or samay kai varsh purv hi nishchit kar liya tha.
 acharya vinoba bhaave ne apane antim dinon main ichha-mrityu kaa varan kiya jab unhone swayan pani lene tak kaa tyaag kar diya tha. indira gandhi unhen dekhne ke liye gayi thim. tab vahaan maujuud patrakaron kii yah maang thukraa di gai thi ki bhaave ji ko aspataal main daalila kiya jaae.
 jain muniyon or jain dharmavalambiyon main santhara kii pratha bhi ichha mrityu kaa hi ek prakaar he. jo barason se prachlit he. haal hi main jaipur kii mahila vimala devi ji ke santhare lene par samaaj main is par lambii bahes khinchi thi.
 yuthnesia kaa pratirodh
 •america main ek doctor jack cranoranian ko taqariban 130 vyaktiyon ko kai barason ke antaraal main zehar dekar maut dene ke aarope main doshi paaya gaya or duusare darze kii hatya kii sazaa di gai.
 •america main hi donald harbart naamak ek fir-fiter kaa prakaran saamne aayaa he jo pichley das saal tak coma main tha lekin achaanak hi use hosh aa gaya.
 •france ke ek 22 varshiya fir-fiter vincent hambert ko uski maa ne jaanboojhkar neend kaa injection overdos de diya tha. jisase uski maut ho gai thi. baad main doctoron kii team ne maamle main yah kahkar mode laa diya ki council kii manzuri ke baad unhone hi hambert kii jeevanarakshak pranali hataa lee thi.
 •is tarah ke prakarnon se is sambhaavna ko bal miltaa he ki aise vyakti zindaa bhi ho sakate hai. hamen yah bhi nahin bhoolanaa chahie ki bharat main kidney aadi ke pratyaropan ko lekar jis tarah kaanoon kii aad main avaidh dhandha kiya jaataa he, usee tarah yuthenesia or mrityu ke adhikaar kaa bhi beja istemaal ho saktaa he.
 •chikitsakeey nitishastra main apekshit he doctor mariz ko tab tak jivit rakhane kii koshish karen jab tak sambhav he.
 •'jivem sharadah shatam' ke dhyey vaali bhartiya manisha tathaa samskruti main prayek dasha main jivan raksha karne kaa aadesh samahit he. jindagi se palaayan varjit mana jaataa he.
