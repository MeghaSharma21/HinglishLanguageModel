 adolf hitler ek prasiddh german rajaneta evam taanashaah the. ve "rashtriya samaajawaadee german kaamgaar party" ke netaa the. is party ko praaia: "naaji party" ke naam se janaa jaataa he. san 1933 se san 1945 tak vah germany kaa shaasha rahe. hitler ko dwitiya vishwayuddh ke liye sarvaadhik jimmedaar mana jaataa he. dwitiya vishwa yuddh tab hua, jab unke aadesh par natsi sena ne poland par akraman kiya. france or britain ne poland ko suraksha dene kaa vaada kiya tha or vaade ke anusaar un dono ne naji germany ke khilaaf yuddh kii ghoshnaa kar di.
 adolf hitler kaa janm austria ke won naamak sthaan par 20 april 1889 ko hua. unki praarambhik shiksha linj naamak sthaan par hui. pita kii mrityu ke pashchaat 17 varsh kii avasthaa main ve vienna chale gaye. kala vidhyalay main pravisht hone main asafal hokar ve postcardon par chitra banaakar apana nirvaah karne lage. isi samay se ve samyavaadiyon or yahudiyon se ghrinaa karne lage. jab pratham vishwayuddh prarambh hua to ve sena main bhartee ho gaye or france main kai ladaaiyon main unhone bhaag liya. 1918 i. main yuddh main ghayal hone ke kaaran ve aspataal main rahe. germany kii paraajay kaa unako bahut du:kha hua.
 1918 i. main unhone naaji dal kii sthapana kii. iskaa uddeshy samyavaadiyon or yahudiyon se sab adhikaar chhinana tha. iske sadasyon main deshprem kuta-kootakar bharaa tha. is dal ne yahudiyon ko pratham vishwayuddh kii haar ke liye doshi tehraaya. aarthik sthiti kharaab hone ke kaaran jab naaji dal ke netaa hitler ne apane ojasvi bhaashanon main use thik karne kaa aashwaasan diya to anek german is dal ke sadsy ho gaye. hitler ne bhumisudhar karne, varsai sandhi ko samaapt karne or ek vishaal german samrajya kii sthapana kaa lakshya janata ke saamne rakhaa jisase german log sukh se rah saken. is prakaar 1922 i. main hitler ek prabhaavshaalee vyakti ho gaye. unhone swastik ko apane dal kaa chihr banaaya jo ki hinduo kaa shubh chihr he samachaarpatron ke dwaara hitler ne apane dal ke siddhanton kaa prachaar janata main kiya. bhure rang kii poshaak pahane sainikon kii tukdi taiyaar kii gai. 1923 i. main hitler ne german sarkaar ko ukhaad phenkane kaa praytn kiya. isamen ve asafal rahe or jailkhane main daal die gaye. vahiin unhone min kemff naamak apni aatmakatha likhi. isamen naaji dal ke siddhanton kaa vivechan kiya. unhone likhaa ki arya jati sabhi jatiyon se shreshth he or german arya hai. unhen vishwa kaa netritv karnaa chahie. yahudee sadaa se samskruti main roda atakaate aae hai. german logon ko samrajyavistaar kaa purna adhikaar he. france or rus se ladakar unhen jivit rahane ke liye bhoomi prapti kerani chahie.
 1930-32 main germany main berojgaare bahut bad gai. sansad main naaji dal ke sadasyon kii sankhya 230 ho gai. 1932 ke chunaav main hitler ko raashtrapati ke chunaav main safalataa nahin mili. germany kii aarthik dasha bigadati gai or vijayi deshon ne use sainik shakti badhaane kii anumati kii. 1933 main chancelar banate hi hitler ne german sansad ko bhang kar diya, samyavaadee dal ko gaiyrkanoonee ghoshit kar diya or raashtra ko swaavlambee banane ke liye lalakaara. hitler ne dow jojef goyabals ko apana prachaarmantri niyukt kiya. naji dal ke virdohi vyaktiyon ko jailkhanon main daal diya gaya. kaaryakarini or kanoon banane kii sari shaktiyaan hitler ne apane haathon main le lee. 1934 main unhone apane ko sarvocch nyaayadhish ghoshit kar diya. usee varsh hindonburg kii mrityu ke pashchaat ve raashtrapati bhi ban baithe. naaji dal kaa aatank janajivan ke prayek kshetra main chaa gaya. 1933 se 1938 tak lakhon yahudiyon kii hatya kar di gai. navayuvakon main raashtrapati ke adeshon kaa purna rup se paalan karne kii bhaavana bhar di gai or german jati kaa bhagya sudhaarney ke liye sari shakti hitler ne apane haath main le lee.
 hitler ne 1933 main rashtrasang ko chhod diya or bhavi yuddh ko dhyaan main rakhkar germany kii sainya shakti badhanaa prarambh kar diya. praaia: sari german jati ko sainik prashikshan diya gaya.
 1934 main germany or poland ke bich ek-duusare par akraman na karne kii sandhi hui. usee varsh austria ke naaji dal ne vahaan ke chancelar dollafas kaa vadh kar diya. germaneen kii is aakraamak niti se darkar rus, france, checkoslovakia, italy aadi deshon ne apni suraksha ke liye parsparik sandhiyaan kin.
 udhar hitler ne britain ke saath sandhi karke apni jalsena britain kii jalsena kaa 35 pratishat rakhane kaa vachan diya. iskaa uddeshy bhavi yuddh main britain ko tatasth rakhana tha kintu 1935 main britain, france or italy ne hitler kii shastreekaran niti kii ninda kii. agle varsh hitler ne barsaai kii sandhi ko bhang karke apni senaayen france ke purv main rin nadi ke pradesh par adhikaar karne ke liye bhej deen. 1937 main germany ne italy se sandhi kii or usee varsh austria par adhikaar kar liya. hitler ne phir checkoslovakia ke un pradeshon ko lene kii ichha kii jinke adhiktar nivasee german the. britain, france or italy ne hitler ko santusht karne ke liye munic ke samjhaute se checkoslovakia ko in pradeshon ko hitler ko dene ke liye vivash kiya. 1939 main hitler ne checkoslovakia ke shesh bhaag par bhi adhikaar kar liya. phir hitler ne rus se sandhi karke polad kaa purvi bhaag use de diya or poland ke pashchimi bhaag par uski senaaon ne adhikaar kar liya. britain ne poland kii raksha ke liye apni senaayen bhejin. is prakaar dwitiya vishwayuddh prarambh hua. france kii paraajay ke pashchaat hitler ne musolini se sandhi karke room sagar par apana aadhipaty sthapit karne kaa vichaar kiya. iske pashchaat germany ne rus par akraman kiya. jab america dwitiya vishwayuddh main sammilit ho gaya to hitler kii samrik sthiti bigadane lagi. hitler ke sainik adhikari unke viruddh shadyantr rachane lage. jab roosiyon ne berlin par akraman kiya to hitler ne 30 april 1945, ko aatmahatya kar lee. pratham vishwayuddh ke vijeta rashtron kii sankuchit niti ke kaaran hi swabhimani german raashtra ko hitler ke netritv main akramak niti apnaani padi.
