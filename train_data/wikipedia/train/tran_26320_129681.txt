 zeta papis, jiskaa bair naam bhi yahi he, papis taramandal kaa sab se roshan tara or prithvi se dikhne vaale taron main se 62vaan sab se roshan tara he. prithvi se dekhi gai isaki chamak +2.21 magnitude he or yah prithvi se lagbhag 1,090 prakaash varsh kii duuri par he. yah ek O shrenee kaa atyant garam nila mahadaanav tara he.
 zeta papis taare ko kabhi-kabhi neos bhi kehete he. yah unani bhashaa ke "noose" shabd se liya gaya he, jiskaa arth "naav" he. kyonki hindi, sanskrit or unani sabhi hind-europea bhashaayen hai "naav" or "noose" vastav main sajaateey shabd hai. arabi main is "suhel hadaar" he, jiskaa matlab "garajtaa chamakta vaala" he.
 zeta papis ek O5 Iaf shrenee kaa nila mahadaanav tara he. iskaa dravyaman hamaare suraj ke dravyaman kaa 60 guna or vyas hamaare suraj ke vyas kaa 17 guna he. isaki nihit chamak suraj kii lagbhag 3,60,000 guna he, yani suraj se teen lakh guna se bhi zyaada. yah akashganga ke sab se roshan taron main gina jaataa he. iskaa satahi taapmaana 34,326 calvin he, jo bahut hi garam he or jis vajah se yah gahare nile rang se chamakta he. is taare kii aayu keval 40 lakh saal he. tulana ke liye hamaare suraj kii umr 4.57 arab saal he.
 zeta papis kii chamak itani bhayankar he kii agar suraj kii jagah yah hota to prithvi pighalkar ubalane lagati or gharon-deevaaron se bhi isaki pratibimbit chamak kisi kaale chashme pahane manushya ko kshanon main andha kar detii. agar yah prithvi se itnaa dur hota jitna vyaadh tara he to akaash main isaki chamak ek-chauthai chaand ke baraabar hoti or us se vastuon kii zamin par parachhaaiyaan padati.
