 baans lakadahare kii kahani ek 10veen shatabdi kii japani monogatari he. ise japani lokkatha kaa sabase purana gadhy katha mana jaataa he, haalaanki iskaa sabase purana maujuuda pandulipi 1592 se he.
 is kahani ko apane nayika ke kaaran rajkumaari kaguya kii kahani ke naam se bhi janaa jaataa he. yah kahani mukhyatah kaguya-hime naamak ek rahasyamay ladki ke jivan kaa vivaran he, jise ek chamakate baans ke ped ke andar shishu ke rup main paaya gaya tha.
 ek din, ek vruddh, nissantan baans lakadahaara, jiskaa naam tha taaketori no okina baan ke jangal se guzar rahaa tha. use achaanak ek rahasyamay, chamakati hui baans kii danthal mili. use katkar kholane par, use andar ek shishu mila jo uske anguuthe jitna bada tha. itani sundar kanya paakar vah kush ho gaya or apane saath ghar le gaya. usne or uski patni ne us shishu kii apane santan jaise parvarish kii or use naam diya kaguya-hime . uske baad, taaketori no okina ne paaya ki jab bhi vah baans ke danthan katata tha, andar sone kaa dala hota tha. dhire-dhire vah amir ho gaya. kaguya-hime ek nanhe shishu se badi hokar ek saadhaaran aakaar or asaadhaaran sundarataa vaali aurat bani. taaketori no okina use bahari logon se dur rakhane kii koshish karata tha, par samay ke saath uski sundarataa kii khabar failati gai.
 ant main paanch rajkumaar taaketori no okina ke ghar pahunche kaguya-hime se shaadi karne kaa prastaav lekar. rajkumaron ne dhire-dhire taaketori no okina ko manaa liya ki vah kaguya-hime ko un paanchon main se kisi ko chune. kaguya-hime ne rajkumaron ke liye asambhav kaary rache, or kaha jo rajkumaar apana nirdhaarit vastu laaegaa, vah usase shaadi karegi. us raat, taaketori no okina ne paanchon ko bataaya ki kise kya laana he. pehle ko kaha gaya ki vah bharat se gautam buddha ke pathar ke bheekh kaa katoraa laae, duusare ko horai ke mithkeey dweep se ek abhooshit tahani, tisare ko china ke agni-mooshak ke vastra, chauthe ko dragon ke gale se ek rangeen mani, or paanchave ko chidiyon se janma ek kaudi.
 pehla raahakumaar samaj gaya kii yah kaary asambhav tha, isliye vah ek mahangaa katoraa lekar aayaa, par katoraa divya prakaash se ujjwal nahin tha, jisase kaguya-hise uski chaal ko samaj gai. isi tarah, do anya rajkumaron ne bhi use naqli vastuon se dhokhaa dene kii koshish kii par asafal rahe. chauthe ne ek tufaan kaa saamana karne ke baad haar maan liya or paanchava apane prayaas main maaraa gaya .
 iske baad, japan ke samraat, mikaado, is asaadhaaran rup se sundar kaguya-hime ko dekhne aae, or mugdh hone ke baad, uske saamne shaadi kaa prastaav rakhaa. unako rajkumaron jaise asambhav kaary nahin diya gaya, par kaguya-hime ne unka prastaav asweekaar kar diya, yah kahkar ki vah unke desh kii nahin he isliye unke saath mahal nahin ja sakati. vah samraat ke saath sampark main rahi, par unke nivednon or prastaavon ko kaarij karti rahi.
 us greeshm kaal main, jab bhi kaguya-hime poornima ko dekhati thi, uski ankhen bhar aati thim. taaketori no okina or uski patni isse bahut chintit the or use poochhate the, par vah unhen apana dukh bataa nahin paati thi. uskaa vyavhaar or asthir hota gaya jab tak ek din usne yah zaahir kiya ki vah is duniya kii nahin he or use chaand par apane logon ke paas waapas janaa padegaa. kahani ke kuch sanskarnon main kaha jaataa he ki use kisi aparaadh ke sazaa ke taur par prithvi bheja gaya tha, par kuch anyon main use ek akashiya yuddh ke dauraan surakshit rakhane ke liye bheja gaya tha. jo sona taaketori no okina ko mil rahaa tha, vah darasal kaguya-hime kaa dhyaan rakhane ke liye chaand se bheja gaya vetan tha.
 jaise-jaise uske vaapasi kaa din paas aata gaya, samraat ne uske ghar par paharedaar bheje taaki use chaand ke logon se dur rakhen, par jab "divya jeevon" kaa pratinidhi dal taaketori no okina ke darvaaze par pahunchaa, tab paharedaar ek ajeeb prakaash se andhe ho gaye. kaguya-hime ne ghoshnaa kii ki bhale hi vah prithvi par apane sabhi mitron se pyaar karti he, use chaand par apane sachche ghar par lautnaa hoga. usne apane parijanon or samraat ke prati dukh bhare mafiname likhe, or parijanon ko apane vastra ek smarak ke rup main die. phir usne amrit ko halkaa sa chakhaa, apane khat se use joda or ek adhikari ko diya. use khat dene ke baad, uske kandhon par pankhons kaa labaadaa rakhaa gaya, or vah prithvivasiyon ke prati apana sara dukh or dayaa bhul gai. phir akashiya dal use tsuki no miako par le gaye, uske rote-bilakhte mata-pita ko chhodkar.
 taaketori no okina or uski patni atyant dukhi ho gaye or biimaar pad gaye. vah adhikari kaguya-hime ke die vastuon ke saath samraat ke paas pahunchaa or puure ghatana kii vyakhya kii. samraat uskaa khat padhakar dukh se bhar gaye. unhone apane sevakon se poocha "koun sa parvat swarg se sabase qareeb he?", jiskaa ek ne uttar diya "suruga praant kaa mahaan parvat". samraat ne aadesh diya ki uske sevak us khat ko parvat kii chotii par le jaaen or jala den, is aashaa main ki unka sandesh rajkumaari tak pahunch jaae. unhone amrit ko bhi jalaane kaa aadesh diya, kyonki ve kaguya-hime ko bina dekhe hameshaa ke liye jeena nahin chaahate the. kaha jaataa he ki japani main amarta kaa shabd, 不死, hi parvat kaa naam ban gaya, fuji parvat. aisa bhi kaha jaataa he ki parvat ke naam kaa kanji 富士山 samraat ke sena ke parvat par chadhane ke aayaa he. kehete hai ki khat ke jalane kaa dhuaan aaj bhi parvat ke chotii se nikalataa he. 
 kahani ke kuch ansh puraane kathaon se liye gaye hai. kahani ke nayak, taaketori no okina kaa naam ek puraane kavy sankalan maanayoshu main aata he. usamen vah auraton ke ek samooh se miltaa he or unhen kavitaayen sunaata he. isse pataa chalata he ki baans lakadahaaron or akashiya mahilaon kii pracheen kathaayen maujuud hai. 
 is kahani kaa ek or rup 12veen shatabdi ke konjaku monogatarishu main miltaa he, lekin unka sambandh bahes kaa vishay he.
 1957 main jinyu fengauang prakashit hua, jo tibeti kathaon kii ek chini bhashi kitaab he. 1970 ke dashak main japani saahitiyik shodhakartaaon ko pataa chalaa ki kitaab kii ek kahani bandu guniang kaa baans lakadahare kii kahani se kuch samantaayein hai. shuruyaat main, kai shodhakartaaon ko laga ki bandu guniang kaa baans lakadahare kii kahani se zarur koi sambandh hoga, lekin kuch ko andeh tha.
 1980 ke dashak main shodh se pataa chalaa ki sambandh itnaa sidhaa nahin tha. okutsu ne shodh kii samiksha muhaiyaa kii he or paaya he ki jinyu fengauang bacchon ke liye prakashit kitaab he, isliye sampadak ne kuch kahaniyon main badlaav kiye the. tibeti kathaon ke or kisi sankalan main aisi kahani nahin he.
 tibet main janme ek vyakti ne kaha ki use yah kahani maaloom nahin thi. sichuaan main ek shodhakarta ne paaya ki jinhone "jinyu fengauang"padhi thi,unke alaava changdu ke sthaneey shodhakartaaon ko is kahani ke bare main pataa nahin tha.  ngava tibeti or chiang swytt praant ke tibeti mubhiron ko bhi yah kahani maaloom nahin thi.
 japani kalakritiyon main baans lakadahare kii kahani kaa pramukh sthaan he. anginat filmein, sangeet tivi shrinkhalaa, video game aadi is kahani par aadhaarit hai. 
