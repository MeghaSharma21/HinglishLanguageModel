 omkarnath thakur bharat ke shikshashasthri, sangitajna evam hindustani shastreey sangeetkaar the. unka sambandh gwalior gharaane se tha.
 unhone varanasi main mahaamanaa pan madanamohan malviya ke aagrah par banaras hindu vishvavidhyalay main sangeet ke acharya pad kii garima main vruddhi kii. ve tatkaaleen sangeet paridrishya ke sabase aakarshak vyaktitv the. pachaas or saath ke dashak main panditji kii mahafilon kaa jalawaa puure desh ke manchon par chaaya rahaa. pan omkarnath thakur kii gayaki main ranjaktaa kaa samavesh to tha hi, ve shaastra ke alaava bhi apni gayaki main aise rang udelte the ki ek saamaanya shrota bhi unki kalakaari kaa mureed ho jaataa. unka gaaya vandemataram yaa 'maiyaa mori main nahin maakhan khaayo' sunne par ek ruhani anubhuti hoti he.
 shri omkarnath thakur kaa janm gujarat ke badoda rajya main ek garib parivaar main hua tha. unke dada mahashankar ji or pita gaurishankar ji naanaa sahab peshwa kii sena ke vir yoddha the. ek baar unke pita kaa sampark alonibaba ke naam se vikhyath ek yogi se hua. in mahatma se diksha lene ke baad se gaurishankar ke parivaar kii disha hi badal gai. ve pranav-sadhana arthath onkaar ke dhyaan main rahane lage. tabhi 24 june 1897 ko unki chauthi santaan ne janm liya. onkaar-bhakt pita ne putr kaa naam omkarnath rakhaa. janm ke kuch hi samay baad yah parivaar baroda rajya ke jahaaj gram se narmada tat par bhadauch naamak sthaan par aakar bas gaya. 
 omkarnath ji kaa laalan-paalan or praathmik shiksha yaheen sampann hui. inkaa bachapan abhaavon main beetaa. yahan tak ki kishoravastha main omkarnath ji ko apane pita or parivaar ke sadasyon ke bharan-poshan ke liye ek mil main naukari kerani padi. omkarnath kii aayu jab 14 varsh thi, tabhi unke pita kaa dehant ho gaya. unke jivan main ek nirnaayak mode tab aayaa, jab bhadauch ke ek sangeet-premi seth ne kishor onkaar kii pratibha ko pahachaanaa or unke bade bhai ko bula kar sangeet-shiksha ke liye bombay ke vishnu digambar sangeet mahavidhyalay bhejne ko kaha. pandit vishnu digambar paluskar ke maargdarshan main unki sangeet-shiksha armbh hui.
 vishnu digambar sangeet mahavidhyalay, mumbai main pravesh lene ke baad omkarnath ji ne vahaan ke paanch varsh ke paathyakram ko teen varsh main hi puraa kar liya or iske baad guru ji ke charnon main baith kar guru-shishy parampara ke antargat sangeet kii gahan shiksha arjeet kii. 20 varsh kii aayu main hi ve itane paarangat ho gaye ki unhen lahore ke gandharv sangeet vidhyalay kaa pradhanacharya niyukt kar diya gaya. 1934 main unhone mumbai main 'sangeet niketan’ kii sthapana kii. 1940 main mahaamanaa madanamohan malviya unhen kaashi hindu vishvavidhyalay ke sangeet sankaay ke pramukh ke rup main bulaanaa chaahate the kintu arthabhaav ke kaaran na bula sake. baad main vishvavidhyalay ke ek dikshant samaaroh main shaamil hone jab pandit ji aae to unhen vahaan kaa vaataavaran itnaa acha laga ki ve kaashi main hi bas gaye. 1950 main unhone kaashi hindu vishvavidhyalay ke gandharv mahavidhyalay ke pradhanacharya kaa pad-bhaar grahan kiya or 1957 main sevanivrutt hone tak vahiin rahe.
 pandit omkarnath thakur kaa jitna prabhaavshaalee vyaktitv tha utana hi asardaar unka sangeet bhi tha. ek baar mahatma gandhi ne unka gayan sun kar tippanee kii thi- “pandit ji apni maatr ek rachana se jan-samooh ko itnaa prabhavit kar sakate hai, jitna main apane anek bhaashanon se bhi nahin kar saktaa.” unhone ek baar sar jagadishchandra basu kii prayogshaala main ped-paudhon par sangeet ke swaron ke prabhaav vishay par abhinav or safal prayog kiya tha. iske alaava 1933 jab ve italy kii yatra par the, unhen gyaat hua kii vahaan ke shaasha musolini ko pichley chah maas se neend nahin ai he. pandit ji musolini se mili or unke gayan se use tatkaal neend aa gai. unke sangeet main aisa jaadu tha ki aam se lekar khaas vyakti bhi sammohit hue bina nahin rah saktaa tha.
