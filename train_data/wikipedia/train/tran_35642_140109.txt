 kanpur bharatvarsh ke uttari rajya uttar pradesh kaa ek pramukh audyogic nagar he. yah nagar ganga nadi ke dakshin tat par basaa hua he. pradesh kii rajdhani lakhanu se 80 kilometre pashchim sthit yahan nagar pradesh kii audyogic rajdhani ke naam se bhi janaa jaataa he. aitihaasik or puranic manyataon ke liye charchit brahmavart ke uttar madhya main sthit dhruvatila tyaag or tapasya kaa sandesh de rahaa he. yahan kii aabaadi lagbhag 27 lakh he.
 mana jaataa he ki is shahar kii sthapana sachendi rajya ke raja hindu singh ne kii thi. kanpur kaa mul naam 'kanhpur' tha. nagar kii utpatti kaa sachendi ke raja hindussingh se, athwa mahabharat kaal ke vir karn se sambhddha hona chaahe sandehatmak ho par itnaa pramanit he ki avadh ke nawabon main shasankaal ke antim charan main yah nagar purana kanpur, patkapur, kursavaan, juhi tathaa simaamau gaanvon ke milane se bana tha. pados ke pradesh ke saath is nagar kaa shashan bhi kannauj tathaa kalapi ke shaskaon ke haathon main rahaa or baad main musalmaan shaskaon ke. 1773 se 1801 tak avadh ke nawab almaas ali kaa yahan suyogy shashan rahaa.
 1773 kii sandhi ke baad yah nagar angrejon ke shashan main aayaa, falswaroop 1778 i. main yahan angrej chhavnee bani.ganga ke tat par sthit hone ke kaaran yahan yatayaat tathaa udyog dhandhon kii suvidha thi. atev angrejon ne yahan udyog dhandhon ko janm diya tathaa nagar ke vikaas kaa prarambh hua. sabase pehle east india company ne yahan nil kaa vyavsaay prarambh kiya. 1832 main grand trunk sadak ke ban jane par yah nagar elahabaad se jud gaya. 1864 i. main lakhanu, kalapi aadi mukhya sthanon se sadakon dwaara jod diya gaya. upree ganga nahar kaa nirmaan bhi ho gaya. yatayaat ke is vikaas se nagar kaa vyapaar pun: teji se badha.
 vidroh ke pehle nagar teen ore se chhavnee se ghira hua tha. nagar main jansankhya ke vikaas ke liye keval dakshin kii nimnasthali hi avshisht thi. falswaroop nagar kaa purana bhaag apni sankri galiyon, ghani aabaadi or avyavasthit rup ke kaaran ek samasya bana hua he. 1857 ke vidroh ke baad chhavnee kii seemaa nahar tathaa jajmau ke bich main simit kar di gai; falswaroop chhavnee kii sari uttari-pashchimi bhoomi nagarikon tathaa shaskeey kaary ke nimitt chhod di gai. 1857 ke swatantraaa sangram main meerut ke saath-saath kanupar bhi agrani rahaa. naanaa sahab kii adhyakshata main bhartiya veeron ne anek angrejon ko maut ke ghat utaar diya. inhone nagar ke angrejon kaa saamana jamkar kiya kintu sanghathan kii kami or achche netaaon ke abhaav main ye purnataya dabaa die gaye.
 shanti ho jane ke baad vidrohiyon ko kaam dekar vyast rakhane ke liye tathaa nagar kaa vyavsaayik drushti se upyukt sthiti kaa laabh uthaane ke liye nagar main udyog dhandhon kaa vikaas teevr gati se prarambh hua. 1859 i. main nagar main railway line kaa sambandh sthapit hua. iske pashchaat chhavnee kii aavashyaktaaon kii purti ke liye sarkari chamade kaa kaarkaana khulaa. 1861 i. main sooti vastra banane kii pehali mil khuli. kramash: railway sambandh ke prasar ke saath nae-nae kai kaarkaane khulte gaye. dwitiya vishwayuddh ke pashchaat nagar kaa vikaas bahut teji se hua. yahan mukhya rup se bade udyog-dhandhon main sooti vastra udyog pradhan tha. chamade ke karbar kaa yah uttar bharat kaa sabase pradhan centre he. oonee vastra udyog tathaa jute kii do milon ne nagar kii prasiddhi ko adhik badhaayaa he. in bade udyogon ke atirikt kanpur main chote-chote bahut se kaarkaane hai. plastic kaa udyog, engeering tathaa ispaat ke kaarkaane, biscuit aadi banane ke kaarkaane puure shahar main faile hue hai. 16 sooti or do oonee vastron main milon ke sivaay yahan aadhunik yug ke lagbhag sabhi prakaar ke chote bade kaarkaane the.
 kanpur chhavnee kanpur nagar main hi he. san 1778 i. main angrezi chhavnee bilogram ke paas fijpur 'kampu' naamak sthaan se hatakar kanpur aa gai. chhavnee ke is parivartan kaa mukhya kaaran kanpur kii vyavsaayik unnati thi. vyavsaay kii pragati ke saath is baat kii vishesh aavashyaktaa prathit hone lagi ki europea vyapaariyon tathaa unki dookaanon or godaamon kii raksha ke liye yahan fouj rakhi jaae. angrezi fouj pehle juhi, phir vartmaan chhavnee main aa basii. kanpur kii chhavnee main puraane kanpur kii seemaa se jajmau kii seemaa ke bich kaa praaia: sara bhaag sammilit tha. kanpur ke san 1840 i. ke maanchitr se vidit hota he ki uttar kii ore puraane kanpur kii purvi seemaa se jajmau tak ganga ke kinare-kinare chhavnee kii seemaa chali gai thi. pashchim main is chhavnee kii seemaa uttar se dakshin kii ore bhairoghot ke seesamu tak chali gai thi. yahan se yah vartmaan malrod ke kinare-kinare patkapur tak chali gai thi. phir dakshin-pashchim kii ore mudakar clectorganj tak pahunchati thi. vahaan se yah seemaa nagar ke dakshin-pashchimi bhaag ko gherti hui dalelpurva pahunchati thi or yahan se dakshin kii ore mudakar grand trunk road ke samaantar jaakar jajmau se aanevaali purvi seemaa main jaakar mil jaati thim. chhavnee ke bheetar ek vishaal shastraagaar tathaa european aspataal tha. paramat ke dakshin main angrezi paidal sena kii barrack tathaa parade kaa maidan tha. inke tathaa shahar ke bich main kalipalaton kii barraken thim jo pashchim main soobedaar ke talab se lekar purv main christ carch tak faili hui thim. chhavnee ke purvi bhaag main bada topakhana tha tathaa ek angrezi risaala rahata tha. 1857 ke vidroh ke baad chhavnee kii praaia: sabhi imaaraten nasht kar di gayi. vidroh ke baad seemaa main pun: parivartan hua. chhavnee kaa adhikansh bhaag nagarikon ko de diya gaya.
 is samay chhavnee kii seemaa uttar main ganga nadi, dakshin main grand trunk road tathaa purv main jajmau he. pashchim main lakhanu janevaali railway line ke kinare-kinare maal road par padanevaale nahar ke pul se hoti hui phulbaag ke uttar se ganga ke kinare harnes factory tak chali gai he. chhavnee ke muhallon-sadarbazar, gorabazar, lalkurti, kachhiyana, shuturkhaana, danakhori aadi-ke naam hamen puraani chhavnee ke dainik jivan se sambandh rakhanevaale vibhinn bazaaron kii yaad dilaate hai.
 aajkal chhavnee kii vah raunak nahin he jo pehle thi. uddeshy purna ho jane ke kaaran angrezon ke kaal main hi sena kaa camp tod diya gaya, par ab bhi yahan kuch senaayen rahati hai. baiyrakon main praaia: sannata chaaya hua he. chhavnee kii kitni hi barraken yaa to khaali padi hui hai yaa anya rajya karmchaaree unamem kiraye par rahete hai. memorial carch, kanpur club or laat sahab kii kothi ke kaaran yahan kii raunak kuch bani hui he. chhavnee kaa prabandh cantunment board ke supurd he jiske kuch chune hue sadsy hote hai.
 manyata he isi sthaan par dhruv ne janm lekar paramatma kii prapti ke liye balykaal main kathor tap kiya or dhruvatara banakar amartv kii prapti kii. rakrakhaav ke abhaav main tile kaa kaaphi hissaa ganga main samahit ho chukaa he lekin tile par bane dutt mandir main rakhi tapasya main leen dhruv kii pratimaa astitv kho chuke pracheen mandir kii yaad dilaati rahati he. bataate hai ganga tat par sthit dhruvatila kisi samay lagbhag 19 bigha kshetrafal main failaav liye tha. isi tile se takaraa kar ganga kaa pravaah thodaa rukh badalata he. pani lagaataar takaraane se tile kaa lagbhag 12 bigha hissaa cat kar ganga main samahit ho gaya. tile ke bich main bana dhruv mandir bhi kataan ke saath ganga kii bhent chadh gaya. bujurg bataate hai mandir kii pratimaa ko tile ke kinare bane dutt mandir main sthapit kar diya gaya. peshwa kaal main isaki dekharekh kii jimmedaari rajaraam pant moghe ko saunpi gai. tab se yahi parivaar dutt mandir main puja archana kaa kaam kar rahaa he. manyata he dhruv ke darshan pujan karne se tyaag kii bhaavana balwati hoti he or jivan main lakh kathinaaiyon ke baavjood kaam ko anjaam dene kii prerana praapt hoti he.
 nanarav park ,blue world ,chidyaghar, radha-krishna mandir, sanadharm mandir, kaanch kaa mandir, shri hanuman mandir panaki, siddhanath mandir, jajmau anandeshwar mandir paramat, jageshwar mandir chidyaghar ke paas, siddheshwar mandir choubepur ke paas, bithur saani mandir, ganga bairaj, chhatrapati saahuji maharaj vishvavidhyalay, bhartiya praudyogiki santhaan, harcourt butler praudyogiki santhaan, chandrasekhar aaazaad krishi evan praudyogiki vishvavidhyalay, brahmadev mandir ityadi.
 jajmau ko pracheen kaal main siddhapuri naam se janaa jaataa tha. yah sthaan puranic kaal ke raja yayati ke adheen tha. vartmaan main yahaan siddhanath or siddh devi kaa mandir he. saath hi jajmau lokapriy sufi sant makhdoom shah alaul haq ke makbare ke liye bhi prasiddh he. is makbare ko 1358 i. main firoz shah tughlaq ne banwaaya tha. 1679 main kulich khan kii dwaara banavaai gai masjid bhi yahaan kaa mukhya aakarshan he. 1957 se 58 ke bich yahaan khudaai kii gai thi jisamen anek pracheen vasteen praapt hui thi.
 yah mandir je. ke. mandir ke naam se bhi janaa jaataa he. behad khubsuurati se bana yah mandir je. ke. trust dwaara banwaaya gaya tha. pracheen or aadhunik style se nirmit yah mandir kanpur aane vaale deshi-videshi paryatakon ke aakarshan kaa kendra rahata he. yah mandir mul rup se shriradhakrishna ko samarpit he. iske alaava shri lakshminarayan, shri ardhanarishwar, narmadeshwar or shri hanuman ko bhi yah mandir samarpit he.
 vartmaan main yah mandir paryatakon ke aakarshan kaa kendra ban gaya he. yah khubasurat nakkasidaar mandir kamala tower ke vipareet maheshwari mohaal main sthit he. mandir main tamrachini or kaanch kii sundar sajaavat kii gai he.
 kamala retreat agriculture college ke pashchim main sthit he. is khubasurat sampada par singhania parivaar kaa adhikaar he. yahaan ek swimming pool bana hua he, jahaan kritrim lehren utpann kii jaati he. yahaan ek park or nahar he. jahaan chidyaghar ke samanaantar boating kii suvidha he. kamala retreat main ek sangrahalay bhi bana hua he jisamen bahut si aitihaasik or puratathvik vastuon kaa sangrah dekha ja saktaa he. yahaan jane ke liye dipti general manager kii anumati lenaa anivaary he.
 phool baag ko ganesh udyaan ke naam se bhi janaa jaataa he. is udyaan ke madhya main ganesh shankar vidhyaarthee kaa ek mamorial bana hua he. pratham vishwayuddh ke baad yahaan otharapedic rihebilitation hospital banaaya gaya tha. yah park shahar ke bichon bich mal road par bana he.
 1971 main khulaa yah chidyaghar desh ke sarvottam chidyagharon main ek he. kshetrafal kii drushti se yah desh kaa teesraa sabase bada chidyaghar he or yahan 1250 jaanavar hai. kuch samay picnic ke taur par bitaane or jeev-jantuon ko dekhne ke liye yah chidyaghar ek behtareen jagah he. is chidyaghar main mini train or vidhut rickshaw bhi chalata he.
 1875 main bana yah carch lombardic gothic style main bana hua he. yah carch un angrezon ko samarpit he jinaki 1857 ke vidroh main mrityu ho gai thi. east bengal railway ke vaastukar walter grenville ne is carch kaa dizin taiyaar kiya tha.
 naanaa raav park phool baag se pashchim main sthit he. 1857 main is park main bibighar tha. azaadi ke baad park kaa naam badalakar naanaa raav park rakh diya gaya.
 vartmaan main yah jagah shahar kaa sabase bada aakarshan kaa kendra he. yahan pe kai sari khaane pine or kharidari ke showrooms he.
 shri shri radha madhav mandir jise "isckon mandir" ke naam se janaa jaataa he, minavati maarg, bithur road par sthit ek bhavy mandir he.
 lakhanu kaa amausi yahaan kaa nikatatam antarrashtriya hawaii adda he, jo lagbhag 65 kilometre kii duuri par he. kanpur kaa apana bhi ek hawaii adda he chakeri orport lekin wo keval dilli, chennai, kolkata or lakhanu se hi judaa hua he.
 kanpur central railway stesan desh ke vibhinn hisson se anek railgadiyon ke madhyam se judaa hua he. dilli, varanasi, lakhanu, haavda,gorakhpur, jhansi, kannauj, mathura, agra, banda, mumbai, chennai, jabalpur,bhopal,manikpur,fatehpur aadi shaharon se yahan ke liye niyamit railgadiyaan hai. shatabdi, rajdhani, nilanchal, magadh vikramshila, vaishali, gomti, sangam, puspak aadi trainen kanpur hokar jaati hai. or shramashakti express train kanpur se nai dilli jaati he
 desh ke pramukh shaharon se kanpur sadak maarg se judaa hua he. rashtriya rajmarg 2 ise dilli, elahabaad, agra or kolkata se jodta he, jabaki rashtriya rajmarg 25 kanpur ko lakhanu, jhaansi or shivpuri aadi shaharon se jodta he.
 dilli kii tarah kanpur main bhi metro daudegi | kanpur main mukhyamantri akhilesh yadav ne metro kaa shubharambh karke yahaan bhi logon ko jald metro shuru karne kaa vaada kiya he. aane vaale 2020 tak metro kanpur main daudane lagegi | kanpur main metro root taiyaar kar liya gaya he or kaam joro se chal rahaa he.
 maidani bhaag hone ke kaaran garmiyon main adhik garmi tathaa sardiyon main adhik sardi padati he. varsha kaa str madhyam he.
 2011 kii jansankhya ke anusaar kanpur nagar kii aabaadi 4581268 thi. yahan kii sakshartaa dar 83.98% he.
 yahan par hindu or muslim pramukh dharm he. 76% hindu, 20% muslim, 1.7% jain tathaa 2.3% anya dharmon ke mataavlambee he.
 
 
 
 
