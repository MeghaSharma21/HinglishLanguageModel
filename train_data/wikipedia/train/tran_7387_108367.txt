 nalin vilochan sharma patna vishvavidhyalay main hindi ke praadhyaapak, hindi lekhak evam aalochak the. ve hindi main 'nakenvaad' aandolan ke teen puraskartaaon main se ek the.
 nalin ji kaa janm bharadwaj gotra ke sarauparin brahman-kul main vikram sanwat 1972 magh shukla chaturdashi, tadnusaar 18 farvari san 1916 i. ko sandhyaa chah baje patna city ke badarghat ke paas hua tha. ve darshan or sanskrit ke prakhyat vidvan mahamahopadhyaay pan. ramavatar sharma ke jyeshtha putr the. maatr lagbhag 46 varsh kii aayu main 12 sitambar 1961 i. ko aparaahn dedh baje hriday-gati ruk jane se unka dehant ho gaya.
 nalin ji sanskrit, hindi evam angreji ke nishnaat vidvan the. saath hi french evam german bhashaa kaa bhi unhone yathesht gyaan praapt kiya tha. chitrakala main bhi unki gahari ruchi thi.
 nalin ji ne hindi aalochana kaa nayaa maapdand nirmit kiya. apane prakhar aalochanatmak lekhon, saahitiyik tippaniyon or pustak samikshaon ke jariye ve hindi-sansar ko naye dhang se andolit karne main safal hue. naye-puraane sabhi lekhakon ke bich ke aalochak ke rup main ve samaan rup se pratishthit the. puraane sahitya ke bare main unki pasand kaa jitna mahatva tha, utana hi naye sahitya ke bare main bhi.
 unki likhit aalochana pustakon kii sankhya bahut adhik nahin he. unke jivan-kaal main 'drushtikon' or 'sahitya kaa itihaas darshan' naamak do aalochana pustaken prakashit huin. maranoparant unki teen aalochana pustaken- 'maandand', 'hindi upanyaas : visheshtah premchand', tathaa 'sahitya: tatva or aalochana' ast-vyast dhang se prakashit huin.
 inke atirikt nalin ji vishisht style ke ek uttam kahanikar bhi the. unki kahaniyon ke do sangrah prakashit hai -- ' vish ke daant' tathaa 'satraa asangruhit purv choti kahaniyaan' . unki kavitaaon ke bhi do sankalan hai -- 'naken ke prapadhy' tathaa 'naken-2' . unhone anek pustakon kaa sampaadan bhi kiya.
 nalin ji kii kahaniyon ke sandarbh main nishantaketu ji ne likhaa he ki "nalin vilochan sharma ne 'vish ke daant' tathaa 'satraa asangruhit purv kahaniyaan' in do sangrahon ke madhyam se hindi main vah prayog or chamatkaar kiya jo manto urdu main, catherine mansfield angreji main or balja french main ek saath milakar karte. sharma ji ne yon-vityuti, vikruti dansh, sookshm manovigyaan or prachhann virechan-darshan kaa kahaniyon main jaisaa swarupan kiya he; vah vastutah anyatam he. bhashaa kaa aisa ghanatv or shilp kii aisi taraash ke dharaatal par hindi main thodi hi kahaniyaan prashansit hongi."
 nalin ji par apekshaakrit vistaar se vichaar karte hue apni pustak 'hindi aalochana kaa vikaas' ke praayah tees prishthon main nandakishor naval ji ne unki unheen uktiyon ko chunakar, jinase rupvaad kaa samarthan hote jaan padataa he, unhen puri tarah rupavaadi qaraar diya he or vinamratapurvak unka vaicharik sanhaar kar daalaa he. naval ji ke is vistrut vivechan main ek vaakya bhi nalin ji ke prati puri tarah sakaaratmak nahin he. yahi aashcharya hota he ki nalin ji jab aise hi uplabdhi-shunya aalochak hai to naval ji ne unhen apni is hindi aalochana kaa 'vikaas' dikhalaane ko 'patibaddh' pustak main vivechaneey mana hi kyon he !
 is pariprekshya main nalin ji kaa mahatv jaanane ke liye yah anivarytah dhyatavya he ki ve vichaar yaa drushtikon ke virdohi nahin the balki use hi rachana kaa nirnaayak tatva na maanakar use bhi rachana ke sanghatak tattvon main se hi ek maanate the. iske anek pramaan unki aalochana-kritiyon main uplabdh hai. aaj rup-vaishishty ke kaaran hi anek marxvaadi aalochak bhi agyeya kii bahuvidh prashansa kar rahe hai or unke suprasiddh upanyaas 'shekhar : ek jeevani' ko to praayah ek swar se hindi ke sarvshereshth upanyaason main ek maan liya gaya he, tab is sandarbh main nalin ji ke vichaaron ko dekhnaa or bhi mahatvapurn ho jaataa he. nalin ji ne style kii drushti se 'shekhar : ek jeevani' ko hindi main adwitiya maanate hue bhi vaicharik drushtikon se hi sarvshereshth kii suchi se khaarij kar diya he.jis sthapaty par sarvaadhik jor dene ke kaaran nalin ji ko rupavaadi mana gaya he uske sambandh main unka spasht kathan he ki " sthapaty kaa vaastavik mahatva tabhi he, jab vah chitraneey vastu ke liye anivaary parinaam ho, kintu saath-hi-saath vishisht drushtikon kaa kaaran bhi ban sake." yahi kaaran he ki godaan main premachand ke paripakv drushtikon ke anuroop hi ve godaan ke sthapaty ko bhi paripakv/ paripurna maanate hai. unka yah bhi maananaa he ki yadi premachand godaan main do bhinn saamaajik virgon kaa is tarah samaanaantar sangyojan nahin karte to vah drushtikon bhi sahi rup main abhivyakt nahin ho saktaa tha. isiilie ve sthapaty ko bhi kaarak tatva ke rup main vivechit karte hai.
 apane in vichaaron ke kaaran nalin ji ne godaan hi nahin balki pragatishiltaa ke stambh niraala tathaa mailaa anchal ke saath-saath banbhatta kii aatmakatha ke mahatva ko bhi pahachaanaa or sabase pehle pahachaanaa, balki spasht udghoshnaa kii.
 taatpary yah he ki nalin ji hindi sahitya main bhi fishan kii shakl apanaaye sankramak rog kii tarah failte ja rahe vishay-vastu ke kaaran hi agada yaa pichhadaa, safal yaa asafal ghoshit karne ke sakht khilaaf the or rachana ke sanghatak tattvon ke samuchit samaayojan ko aavashyak maanane ke kaaran sthapaty par atirikt bal dete the. unke is mantavy ko samajhane or sahitya ke samuchit vikaas hetu apnaane kii jarurat he na ki unhen rupavaadi maanakar khaarij karne kii.
