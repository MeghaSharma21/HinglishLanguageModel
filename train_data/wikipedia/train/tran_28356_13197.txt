 shwetambar terapanth, jain dharm main shwetambar sangh kii ek shakha kaa naam he. iskaa udbhav vikram sanwat 1817 main hua. iskaa pravartan muni bheekhan ne kiya tha jo kaalaantar main acharya bhikshu kahalaaye. ve multah sthandwasi sangh ke sadsy or acharya raghunatha ji ke shishy the.
 acharya sant bheekhan ji ne jab aatmakalyaan kii bhaavana se prerit hokar shithilataa kaa bahishkaar kiya tha, tab unke saamne nayaa sangh sthapit karne kii baat nahin thi. parantu jaindharm ke mul tatwon kaa prachaar evam sadhusangh main ai hui shithilataa ko dur karnaa tha. us dhyey me ve kashton kii parvaah na karte hue apane maarg par adig rahe. sanstha ke namakaran ke bare main bhi unhone kabhi nahin sochaa tha, phir bhi sanstha kaa naam terapanth ho hi gaya. iskaa kaaran nimnokt ghatana he.
 jodhpur main ek baar acharya bhikshu ke siddhanton ko maananevaale 13 shravak ek duukaan main baithkar samayik kar rahe the. udhar se vahaan ke tatkaaleen dewan fatehsingh ji sindhi gujarey to dekha, shravak yahan samayik kyon kar rahe hai. unhone iskaa kaaran poocha. uttar main shravakon ne bataaya shriman hamaare sant bheekhan ji ne staandon ko chhod diya he. ve kehete hai, ek ghar ko chhodkar gaanv gaanv main sthand banvaanaa saadhuon ke liye uchit nahin he. ham bhi unke vichaaron se sahamat hai. isaliye yahan samayik kar rahe hai. dewan ji ke aagrah par unhone sara vivaran sunaaya, us samay vahaan ek sevak jati kaa kavi khadaa sari ghatana sun rahaa tha. usne tatkaal 13 kii sankhya ko dhyaan main lekar ek doha kah daalaa--
 bas yahi ghatana terapanth ke naam kaa kaaran bani. jab swami ji ko is baat kaa pataa chalaa ki hamaara naam terapanthi pad gaya he to unhone tatkaal asana chhodkar bhagwaan ko namaskara karte hue is shabd kaa arth kiya -- he bhagwaan yah tera panth he.
 hamane tera arthath tumhaara panth sweekaar kiya he. at: tera panthi he.
 acharya sant bheekhan ji ne sarvapratham sadhu sanstha ko sangathit karne ke liye ek maryadapatr likhaa. usamen unhone likhaa ki --
  sabhi sadhu-sadhviyaan ek hi acharya kii ajna main rahen.
  vartmaan acharya hi bhavi acharya kaa nirvachan karen.
  koi bhi sadhu anushaasan kaa bhang na kare.
  anushaasan bhang karne par sangh se tatkaal bahishkrut kar diya jaae.
  koi bhi sadhu alag shishy na banaae.
  diksha dene kaa adhikaar keval acharya ko hi he.
  acharya jahaan kahe, vahaan muni vihaar vaa chaturmaas kare. apane icchaanusaar na kare.
  acharya ke prati nishthabhaav rakhe, aadi.
 inhen maryaadaaon ke aadhaar par aaj 250 varshon se terapanth shramansangh apane sanghathan ko kaayam rakhte hue apane gyarahawein acharya shri mahashramanji ke netritv main lokkalyakaari pravritiyon main mahatvapurn bhaag adaa kar rahaa he.
 terapanth sangh main is samay 651 sadhu sadhviyaan hai. inke sanchaalan kaa bhaar vartmaan acharya shri mahashraman par he. ve hi inke vihaar, chaturmaas aadi ke sthanon kaa nirdhaaran karte hai. praaia: sadhu or sadhviyaan kramash: 3-3 va 5-5 ke varg rup main vibhakt kiye hote hai. prayek varg main acharya dwaara nirdhaarit ek agrani hota he. prayek varg ko "singhada" kaha jaataa he.
 ye singhaade padayatra karte hue bharat ke vibhinn bhaagon, rajasthan, punjab, gujarat, saurashtra, maharashtra, uttar pradesh, madhyabhaarat, bihar, bengal aadi main ahimsa aadi kaa prachaar karte rahete hai. varsh bhar main ek baar magh shukla saptami ko sara sangh jahaan acharya hote hai vahaan ekatrit hota he or varsh bhar kaa kaarykram acharya vahiin nirdhaarit kar dete hai or chaturmaas tak sabhi singhaade apane apane sthaan par pahunch jate hai.
 terapanthi jain sadhu jain siddhantanusaar ahimsa, satya, achaury, brahmacharya, aparigrah aadi paanch mahavraton kaa paalan karte hai.
  unke upashray, math aadi nahin hote.
  ve kisi bhi paristhiti main ratribhojan nahin kar sakate.
  ve apane liye kharide gaye yaa banaae gaye bhojan, pani va aushadh aadi kaa seven nahin karte. padayatra unka jeevanavrat he.
  sansar main sabhi praani jivan chaahate hai, maranaa koi nahin chahta at: kisi kii hinsa karnaa paap he.
  manushya sarvshereshth praani he. at: uski raksha ke liye anya kuch praaniyon kaa vadh saamaajik kshetra main maanya hone par bhi dharmik kshetra main maanya nahin ho saktaa kyonki dharm maanavtawaad ko maanakar nahin chalata.
  dharm balaatkaar main nahin, hridayaparivartan kar dene main he.
  dharm paison se nahin kharida ja saktaa. vah to aatma kii satpravritiyon main sthit he.
  jahaan hinsa he, vahaan dharm nahin ho saktaa.
  dharm tyaag main he, bhoga main nahin.
  har jati or har varg kaa manushya dharm karne kaa adhikari he. dharm main jati or varg kaa bhed nahin hota.
  gunayukt purush hi vandaneey he, keval vesh nahin.
  dharm saare hi kartavya hai par saare kartavya dharm nahin. kyonki ek sainik ke liye yuddh karnaa kartavya ho saktaa he par aadhyatmik dharm nahin.
 diksharthi upadesh yaa apane janm ke sanskaron se prerana paakar jab acharyashri ke paas diksha kii prarthana karata he to uske achaaran, gyaan, vairaygy aadi kii kathor pariksha lee jaati he. kisi kisi kii pariksha main to paanch saat varsh tak biit jate hai. jo pariksha main uteern hota he, use hi dikshit kiya jaataa he. diksha hajaaron nagarikon ke bich mata pita aadi paariwarik janon kii saharsha maukhik or likhit sweekruti jisamen kautumbik tathaa anya kuch vishisht vyaktiyon ke hastakshar hon, ke pashchaat di jaati he.
 tapascharya ke kshetra main bhi terapanth shraman sangh kisi se peeche nahin he. ek din aahaar or ek din niraahaar, is prakaar aaajeevan tapascharya karanevaale to sangh main anek sadhu sadhviyaan hai.
 paanch, saat, aath, din kii tapasya to saadhaaran si baat maani jaati he. sangh main unchi se unchi 108 din kii tapasya ho chuki he. in tapasyaon main keval pani ke sivaay or kuch nahin liya gaya he. ubili hui chacha kaa nithra hua pani pikar to chaar, chha:, nau maheene tak kii tapasya ho chuki he.
 terapanth kii shikshapranali bhi pracheen guruparampara ke aadhaar par chalati he. saare sangh main koi bhi vaitanaik pandit nahin rahata. swayan acharya hi sabko adhyayan karaate hai or phir ve shikshit sadhu sadhviyaan apane se chhoton ko. isi parampara ke aadhaar par parikshaayen hoti hai, jinamein vyakaran, nyaay, darshan, kosh, aagam aadi kaa adhyayan hota he.
 shiksha ke saath kala kaa bhi vikaas hua he. saadhucharya ke upyogi upkaran bade kalapurna dhang se sampann kiye jate hai, jinhen dekhne se hi pataa chal saktaa he. hastlipi kaa kaushal bhi bahut samunnat he. aaj is mudranpradhan yug main nau inch lambey va chaar inch chaude panne par 80 hajaar aksharon ko bina ainak ke likhnaa or vah bhi ba degree kii kalam se, sachmuch ascharyajanak ghatana he. isi prakaar chitra, dhaatu rahit plastic ke ainak, doorveekshan yantra, ai glass aadi bhi bade kalapurna dhang se apane haathon se bana lete hai.
 sahityasarjan ke bare main bhi terapanth shraman sangh apana sthaan rakhata he. unka vihaar kshetra adhikansh rajasthan main rahaa. isiliye acharya shri tulsi ke pehle kii rachana rajasthani bhashaa main he. terapanth ke aadya pravartak acharya shri bheekhan ji ne apane jeevankaal main 38,000 padyon kii rachana kii he jo aaj bhikshugrantharatnakar naam se surakshit hai. unke baad terapanth ke chaturth acharya shri jayacharya ne bhi vipul sahitya rachaa he. uskaa pariman lagbhag teen yaa saadhe teen lakh shlokon ke bich he, jisamen sabase badi unki rachana he -- bhagawatisutra kaa padyamay rajasthayee bhashaa main anuwaad. isaki shlokarachana kareeb 80,000 hoti he. yah granth rajasthani bhashaa kaa sabase bada granth mana jaataa he. terapanth main sanskrit kaa vikaas ashtamacharya kalugni ke kaal main hua. unke samay main sanskrit kaa vrihat vyakaran, bhikshushabdanushasan, laghu vyakaran, kalkoumudi va anya anek kaavyon kii rachana hui. navam acharya shri tulsigni ke kaal main sanskrit ke saath saath hindi kaa bhi drut gati se vikaas hua. swayan acharyashri ne bhikshunyayakarnika, jainsiddhantadeepika, kartavyashattinrashika aadi granthon kii sanskrit main rachana kii he or unke shishyon ne bhi anek sundar kavyagranthon kaa nirmaan kiya he. kai santon ne hindijagat ko bhi anek pustaken di hai, jinamein jain darshan ke moulik tatv, terapanth kaa itihaas, vijayyatra, acharya shri tulsi, ahimsa or uske vichaarak, terapanth, anuvrat darshan, anuvrat, jeevandarshan, acharya bhikshu or mahatma gandhi; darshan or vigyaan, anu se purna kii ore aadi hai. aajkal acharyashri ke saannnidhya main jainagamon kaa hindi anuwaad, brihat jainagam shabdkosh va aagmon ke mul paathon kaa sampadan aadi kaary chal rahe hai.
