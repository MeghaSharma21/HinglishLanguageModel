 charvak darshan ek bhautikwaadi naastik darshan he. yah maatr pratyaksh pramaan ko maanata he tathaa parloukik sattaaon ko yah siddhant sweekaar nahin karata he. yah darshan vedabaahya bhi kaha jaataa he.
 vedabaahya darshan chha: hai- charvak, madhyamik, yogachaar, sautrantik, vaibhashik, or arhat. in sabhi main veda se asammat siddhanton kaa pratipaadan he.
 ajit keshakambali ko charvak ke agradoot ke rup main shrey diya jaataa he, jabaki brihaspati ko aamtaur par charvak yaa lokayat darshan ke sansthaapak ke rup main janaa jaataa he. charvak, brihaspati sutara ke adhikansh praathmik sahitya gaayab yaa kho gaye hai. isaki shikshaaon ko aitihaasik madhyamik sahitya se sankalit kiya gaya he jaise ki shaastra, sutara, or bhartiya mahakavy kavita main or gautam buddha ke samvaad or jain sahitya se. charvak pracheen bharat ke ek anishvaravaadi or naastik taarkik the. ye naastik mat ke pravartak brihaspati ke shishy maane jate hai. brihaspati or charvak kab hue iskaa kuch bhi pataa nahin he. brihaspati ko chanakya ne apane arthshaastra granth main arthshaastra kaa ek pradhan acharya mana he.
 charvak kaa naam sunate hi aapako ‘yada jivet sukhan jivet, rin kruthva, ghrutan pivet’ kii yaad aegi. ‘charvak’ naam ko hi ghrinaaspad gaali kii tarah badal diya gaya he. maanon is siddhant ko maanane vaale sirf karjkhor, bhogavaadi or patit log the. prachlit dharna yahi he ki charvak shabd kii utpati ‘chaaru’+’vaak’ se hui he. zaahir he ki yah namakaran is siddhant ke un virodhiyon dwaara kiya gaya he ki jinka maananaa tha ki yah log mithi-mithi baton se bhole-bhale logon ko bahakaate the. charvak siddhanton ke liye buddha pitakon tak main ‘lokayat’ shabd kaa prayog kiya jaataa he jiskaa matlab ‘darshan kii vah pranali he jo jo is lok main vishwaas karti he or swarg, narak athwa mukti kii avadharana main vishwaas nahin rakhti’. charvak yaa lokayat darshan kaa zikr to mahabharat main bhi miltaa he lekin iskaa koi bhi mul granth uplabdh nahin. zaahir he ki chunki yah apane samay kii sattadhari takaton ke khilaaf baat karata tha, to iske granthon ko nasht kar diya gaya or prachlit kathaon main charvaakon ko khalnaayakon kii tarah pesh kiya gaya.
 sarvadarshansangrah main charvak kaa mat diya hua miltaa he. padmapurana main likhaa he ki asuron ko bahakaane ke liye brihaspati ne vedaviruddh mat prakat kiya tha. naastik mat ke sambadh main vishnupurana main likhaa he ki jab dharmabal se daitya bahut prabal hue tab devataaon ne vishnu ke yahan pukaar kii. vishnu ne apane sharir se mayamoh naamak ek purush utpann kiya jisane narmada tat par digbanr rup main jaakar tap karte hue asuron ko bahakaakar dharmamarg main bhrasht kiya. mayamoh ne asuron ko jo upadesh kiya vah sarvadarshansangrah main die hue charvak mat ke shlokon se bilkul miltaa he. jaise, - mayamoh ne kaha he ki yadi yajna main maaraa hua pashu swarg jaataa he to yajmaan apane pita ko kyon nahin maar daalata, ityadi. lingapurana main tripuravinaash ke prasang main bhi shivaprerit ek digambar muni dwaara asuron ke isi prakaar bahakaae jane kii katha likhi he jiskaa lakshya jainon par jaan padataa he. valmiki ramayana ayodhya kandamen maharishi jawali ne ramchandra ko banbaas chhod ayodhya laut jane ke liye jo upadesh diya he vah bhi charvak ke mat se bilkul miltaa he. in sab baton se siddh hota he ki naastik mat bahut pracheen he. iskaa avirbhaav usee samay main samajhnaa chahie jav vaidic karmkaandon kii adhikta logon ko kuch khatakane lagi thi.
 charvak ishwar or paralok nahin maanate. paralok na maanane ke kaaran hi inke darshan ko lokayat bhi kehete hai. sarvadarshansangrah main charvak ke mat se sukh hi is jivan kaa pradhan lakshya he. sansar main dukh bhi he, yah samajhakar jo sukh nahin bhogana chaahate, ve murkh hai. machhlee main kaante hote hai to kya isse koi machhlee hi na khaay ? choupaae khet par jaayange, is dar se kya koi khet hi na bove ? ityadi. charvak aatma ko pruthak koi padaarth nahin maanate. unke mat se jis prakaar gud, tandul aadi ke sanyog se madh main maadakta utpann ho jaati he usee prakaar prithvi, jal, tej or vaayu in chaar bhuton ke sanyogvishesh se chetanta utpann ho jaati he. inke vishleshan yaa vinaash se 'main' arthath chetanta kaa bhi naash ho jaataa he. is chetan sharir ke naam ke peeche phir punaragaman aadi nahin hota. ishwar, paralok aadi vishay anumaan ke aadhaar par hai.
 par charvak pratyaksh ko chhodkar anumaan ko pramaan main nahin lete. unka tark he ki anumaan vyaptigyaan kaa ashrith he. jo gyaan hamen baahar indriyon ke dwaara hota he use bhoot or bhavishya tak badhaakar le jane kaa naam vyaptigyaan he, jo asambhav he. man main yah gyaan pratyaksh hota he, yah koi pramaan nahin kyonki man apane anubhav ke liye indriyon kaa hi ashrith he. yadi kaho ki anumaan ke dwaara vyaptigyaan hota he to itaretarashray dosha aata he, kyonki vyaptigyaan ko lekar hi to anumaan ko siddh kiya chaahate ho. charvak kaa mat sarvadarshansangrah, sarvadarshanshiromani or brihaspatisutra main dekhnaa chahie. naishadh ke 17wein sarg main bhi is mat kaa vistrut ullekh he.
 charvak keval pratyakshvadita kaa samarthan karata he, vah anumaan aadi pramaanon ko nahin maanata he. uske mat se prithvi jal tej or vaayu ye chaar hi tatv he, jinase sab kuch bana he. uske mat main akaash tatv kii sthiti nahin he, inhi chaaron tatwon ke mail se yah deh bani he, inke vishesh prakaar ke sangyojan maatr se deh main chaitanya utpann ho jaataa he, jisko log aatma kehete he. sharir jab vinasht ho jaataa he, to chaitanya bhi khatm ho jaataa he. is prakaar se jeev in bhuto se utpann hokar inhi bhuto ke ke nasht hote hi samaapt ho jaataa he, aage peeche iskaa koi mahatv nahin he. isaliye jo chetan main deh dikhaai detii he vahi aatma kaa rup he, deh se atirikt aatma hone kaa koi pramaan hi nahin miltaa he. charvak ke mat se stri putr or apane kutumbiyon se milane or unke dwaara diye jane vaale sukh hi sukh kehalaate he. unka aalingan karnaa hi purusharth he, sansar main khaanaa pinaa or sukh se rahanaa chaiye. is darshan main kaha gaya he, ki:-
 arth he ki jab tak jeena chaiye sukh se jeena chaiye, agar apane paas saadhan nahin he, to duusare se udhaar lekar mouj karnaa chaiye, shamshaan main sharir ke jalane ke baad sharir ko kisne waapas aate dekha he?
 charvak darshan ke anusaar prithvi, jal, tej tathaa vaayu ye chaar hi tatva sristi ke mul kaaran hai. jis prakaar buddha usee prakaar charvak kaa bhi mat he ki akaash naamak koi tatva nahin he. yah shunya maatr he. apni aanvik avasthaa se sthool avasthaa main aane par uparyukt chaar tatva hi bahya jagat, indriya athwa deh ke rup main drusht hote hai. akaash kii vastvatmak satta na maanane ke peeche inaki pramaan vyavastha kaaran he. jis prakaar ham gandh, ras, rup or sparsh kaa pratyaksh anubhav karte hue unke samavayiyon kaa bhi tattat indriyon ke dwaara pratyaksh karte hai. akaash tatva kaa vaisaa pratyaksh nahin hota. at: unke mat main akaash naamak tatva he hi nahin. chaar mahabhuton kaa mulkaaran kya he? is prashn kaa uttar charvaakon ke paas nahin he. yah vishwa akasmaat bhinn-bhinn roopon evam bhinn-bhinn matraaon main milane vaale chaar mahabhuton kaa sangrah yaa sanghatt maatr he.
 charvaakon ke anusaar chaar mahabhuton se atirikt aatma naamak koi anya padaarth nahin he. chaitanya aatma kaa gun he. chunki aatma naamak koi vastu he hi nahin at: chaitanya sharir kaa hi gun yaa dharm siddh hota he. arthath yah sharir hi aatma he. isaki siddhi ke teen prakaar he-tark, anubhav or ayurveda shaastra.
 tark se aatma kii siddhi ke liye charvak log kehete hai ki sharir ke rahane par chaitanya rahata he or sharir ke na rahane par chaitanya nahin rahata. is anvay vyatirek se sharir hi chaitanya kaa aadhaar arthath aatma siddh hota he.
 anubhav 'main sthool hoon', 'main durbal hoon', 'main gora hoon', 'main niskriy hoon' ityadi anubhav hamen pag-pag par hota he. sthulata durbalata ityadi sharir ke dharm hai or 'main' bhi vahi he. at: sharir hi aatma he.
 ayurveda jis prakaar good, jau, mahua aadi ko mila dene se kaal kram ke anusaar us mishran main madshakt utpann hoti he, athwa dahi pili mitti or gobar ke paraspar mishran se usamen bichchhu paidaa ho jaataa he athwa paan, kattha, supaari or chuunaa main laal rang na rahane par bhi unke mishran se munh main laalimaa utpann ho jaati he usee prakaar chaturbhuton ke vishisht sammishran se chaitanya utpann ho jaataa he. kintu in bhuton ke vishisht maatra main mishran kaa kaaran kya he? is prashn kaa uttar charvak ke paas swabhaavvaad ke atirikt kuch nahin he.ishwar-nyaay aadi shastron main ishwar kii siddhi anumaan yaa aapt vachan se kii jaati he. chunki charvak pratyaksh or keval pratyaksh pramaan ko maanata he at: uske mat main pratyaksh drishyman raja hi ishwar hai vah apane rajya kaa tathaa usamen rahane vaali praja kaa niyanta hota he. at: use hi ishwar maananaa chaiye.
 prameya arthath vishay kaa yatharth gyaan arthath prama ke liye pramaan kii aavashyaktaa hoti he. charvak lok keval pratyaksh pramaan maanate hai. vishay tathaa indriya ke sannikarsh se utpann gyaan pratyaksh gyaan kehalaata he. hamaari indriyon ke dwaara pratyaksh dikhalaayi padane vaala sansar hi prameya he. iske atirikt anya padaarth asat he. aankh, kaan, naak, jihva or twachaa ke dwaara rup shabd gandh ras evam sparsh kaa pratyaksh ham sabko hota he. jo vastu anubhavgamya nahin hoti uske liye kisi anya pramaan kii aavashyaktaa bhi nahin hoti. buddha, jain naamak avaidic darshan tathaa nyayavaisheshik aadi ardhvaidic darshan anumaan ko bhi pramaan maanate hai. unka kahana he ki samast prameya padaarthon kii satta keval pratyaksh pramaan se siddh nahin kii ja sakati. parantu charvak kaa kathan he ki anumaan se keval sambhaavna paidaa kii ja sakati he. nishchayatmak gyaan pratyaksh se hi hota hai. duurastha hare bhare vrikshon ko dekhakar vahaan pakshiyon kaa kolahal sunakar, udhar se aane vaali hawa ke thande jhoke se ham vahaan pani kii sambhaavna maanate hai. jal kii uplabdhi vahaan jaakar pratyaksh dekhne se hi nishchit hoti he. at: sambhaavna utpann karne tathaa lokvyavahaar chalaane ke liye anumaan aavashyak hota he kintu vah pramaan nahin ho saktaa. jis vyapti ke aadhaar par anumaan pramaan kii satta maani jaati he vah vyapti ke atirikt kuch nahin he. dhooma ke saath agni kaa, pushp ke saath gandh kaa hona swabhaav he. sukh or dharm kaa du:kha or adharm kaa kaaryakaaran bhav swaabhaavik he. jaise kokil ke shabd main madhurata tathaa kauwe ke shabd main karkashta swaabhaavik he usee prakaar sarvatra samajhnaa chaiye.jahaan tak shabd pramaan kii baat he to vah to ek prakaar se pratyaksh pramaan hi he. aapt purush ke vachan hamako pratyaksh sunaayi dete hai. unako sunne se arth gyaan hota he. yah pratyaksh hi he. jahaan tak vedon kaa prashn he unke vaakya adrusht or ashrutapurna vishyon kaa varnan karte hai at: unki vishwasaneeyata sandigdh he. saath hi adharm aadi main ashwalingagrahan sadrush lajjaspad evam mansabhakshan sadrush ghrinaaspad kaary karne se tathaa jarbhari turfari aadi arthhin shabdon kaa prayog karne se veda apni apramanikta swayan siddh karte hai.
 uparyukt vivaran se yah spasht ho jaataa he ki charvak log is pratyaksh drishyman deh or jagat ke atirikt kisi anya padaarth ko sweekaar nahin karte. dharm, arth, kaam or moksh naamak purusharthchatushtay ko ve log purush arthath manushya deh ke liye upyogi maanate hai. unki drushti main arth or kaam hi param purusharth he. dharm naam kii vastu ko maananaa morrkhtaa he kyonki jab is sansar ke atirikt koi anya swarg aadi he hi nahin to dharm ke fal ko swarg main bhogane kii baat anargal he. pakhand dhurtton ke dwaara kapolkalpit swarg kaa sukh bhogane ke liye yahan yajna aadi karnaa dharm nahin he balki usamen kii jane vaali pashu hinsa aadi ke kaaran vah adharm hi he tathaa havan aadi karnaa tattd vastuon kaa durupyog tathaa vyarth sharir ko ksht dena he isaliye jo kaary sharir ko sukh pahunchaaye usee ko karnaa chaiye. jisamen indriyon kii tripti ho man andith ho vahi kaary karnaa chaiye. jinase indriyon kii tripti ho man anandit ho unheen vishyon kaa seven karnaa chaiye. sharir indriya man ko anandaplavit karne main jo tatva baadhak hote hai unako dur karnaa, na karnaa, maar dena dharm he. shaareerik maansik ksht sahanaa, vishayanand se man or sharir ko balaat virat karnaa adharm he. taatpary yah he ki aastik vaidic evam yahan tak ki ardhvedic darshanon main, puraanon smritiyon main varnit aachaar kaa paalan yadi sharir sukh kaa sadhak he to unka anusaran karnaa chaiye or yadi ve uske baadhak hote hai to unka sarvatha sarvada tyaag kar dena chaiye.
 charvaakon kii moksh kii kalpana bhi unke tatva mimasaa evam gyaan mimasaa ke prabhaav se purna prabhavit he. jab tak sharir he tab tak manushya naanaa prakaar ke ksht sahataa he. yahi narak he. is ksht samooh se mukti tab milti he jab deh chaitanyarahit ho jaataa he arthath mar jaataa he. yah maranaa hi moksh he kyonki mrit sharir ko kisi bhi ksht kaa anubhav mar jaataa he. yah maranaa hi moksh he kyonki mrit sharir ko kisi bhi ksht kaa anubhav nahin hota. yadhyapi anya darshanon main aatma ke astitv ko sweekaar karte hue usee ke mukt hone kii charchaa kii gayi he or moksh kaa swaroop bhinn-bhinn darshanon main bhinn-bhinn he, tathaapi charvak unki manyata ko prashray nahin dete. ve na to moksh ko nity maanate hue sanmaatr maanate hai, na nity maanate hue sat or chit swaroop maanate hai na hi ve sachchidanand swaroop main uski sthiti ko hi moksh sweekaar karte hai.
 charvak darshan vah darshan he jo jan saamaanya main swabhaavat: priy he. jis darshan ke vaakya chaaru arthath ruchikar hon vah charvak darshan he. sabhi shastreey gambheer vishyon kaa vyaavhaarik evam loukik purv paksh hi charvak darshan he. sahaj rup main jo kuch ham karte hai vah sab kuch charvak darshan kaa aadhaar he. charvak darshan jivan ke har paksh ko sahaj drushti se dekhtaa he. jivan ke prati yah sahaj drushti hi charvak darshan he. vaastaviktaa to yah he ki, vishwa kaa har maanav jo jivan jeeta he vah charvak darshan hi he.aise vaakya or siddhanth jo sabko romantic lagen lok main aayat yaa vishrut aavashya honge. sambhavat: yahi kaaran he ki ham charvak darshan ko lokayat darshan ke naam se bhi jaanate hai. yah darshan barhospaty darshan ke naam se bhi vidwaanon main prasiddh he. is naam se yah prathit hota he ki yah darshan brihaspati ke dwaara virachit he.
 brihaspati bhartiya samaaj main devataaon ke guru ke rup main maanya hai. parantu bhartiya sahitya main brihaspati ek nahin hai. charvak darshan ke pravartak acharya brihaspati koun hai, yah nirnay kar paanaa atyant kathin kaary he. anigaras evam loukya rup main do brihaspatiyon kaa samullekh rugveda main praapt hota he. ashwaghosh ke anusaar anigaras brihaspati rajshastra ke praneta hai. loukya brihaspati ke mat main sat padaarth kii utpatti asat se maani jaati he. isi prakaar asat padaarth kii utpatti sat se maani gayi he. jad padaarthon ko hi asat kaha jaataa he. chetan padaarthon ko is manyata ke anusaar sat kaha jaataa hai.
 ek brihaspati kaa nirdesh mahabharat ke van parv main bhi praapt hota he. yah brihaspati shukr kaa swaroop dhaaran kar indra kaa sarankshan evam daanvon kaa vinaash karne ke uddeshy se anaatmavaad yaa prapanch vigyaan kii sanrachana karata he. is prapanch vigyaan ke falswaroop shubh ko ashubh evam ashubh ko shubh maanate hue daanav veda evam shastron kii aalochana evam ninda main sanlagn ho jate hai.anya prasang main mahabharat main hi ek or brihaspati kaa varnan miltaa he jo shukracharya ke saath mil kar pravanchanashastra kii rachana karte hai. vibhinn shastron ke aacharyon kii maane to charvak mat darshan kii shrenee main nahin mana ja saktaa kyonki is darshan main maatr madhur vachanon kii aad main vanchanaa kaa hi kaary kiya gaya he. yah baat or he ki yadi charvak kii sunen to vah bhi vibhinn shastragyon ko vanchak hi ghoshit karata he.
 ek aise brihaspati kaa taittareey brahman granth main varnan miltaa he jo gayatri devi ke mastak par aghat karata he gayatri devi ko padam puraana ke anusaar samast vedon kaa mul mana gaya he. is drushti se yah brihaspati veda kaa virdohi mana ja saktaa he. sambhavat: veda kaa virodh prati pad karne ke kaaran is brihaspati ko charvak darshan kaa praneta bhi mana janaa yuktiyukt hoga.
 vishnu puraana main bhi brihaspati kaa prasang praapt hota he. brihaspati kii is manyata ke anusaar vaidic karmkand bahuvitt ke vyay evam prayaas se saadhy he. vividh sukh ke sadhak ye vaidic upaay kuch arth lolup swaarth kendrit dhurton kaa hi vidhaan he.taarkik brihaspati kaa bhi kahin kahin varnan miltaa he. ye brihaspati veda ke anugami to avashya hai par tarksmmat anushthanon kaa hi samarthan karte hai. inaki drushti se tatva nirnay shaastra par aadhaarit avashya hona chahie parantu yah shastreey anusandhan tark poshit hona nitant aavashyak he. tark virahit chintan dharm ke nirdhaaran main kabhi bhi sarthak nahin ho saktaa he.
 vatsyayan muni ne apane vishwa prasiddh granth kamasutra main arthshaastra ke rachayita ke rup main brihaspati kaa ullekh kiya he. brihaspati dwaara virachit arthshaastra ke ek sutara ke anusaar shaastra ke rup main maatr lokayat ko hi manyata di gayi he. falat: arthshaastra ke praneta brihaspati evam lokayat shaastra ke pravarttak main antar kar paanaa atyant duruh kaary he. kuch samalochakon ne arthshaastra ke evam lokayat shaastra ke nirmaataa ko abhinn maanane ke saath-saath kamasutron ke praneta bhi brihaspati hi hai, yah mana he. yadi loukik ichchhaaon ko purna karnaa hi charvak darshan kaa uddeshy he to kaamshaastra ke pravarttak muni vatsyayan hi brihaspati hai, yah maananaa upyukt hi he.
 kautilya ne arthshaastra main lokayat darshan kaa sahaj pratipaadan kiya he. is prakaar arthshaastra ke rachanaakaar kautilya evam lokayat darshan ke praneta brihaspati ek hi hai aisa mana ja saktaa he.koshkaar hemachandra ke anusaar arthshaastra, kamasutra, nyayasutra-bhashya, panchatantra evam chanakya niti ke rachayita ek hi he.
 itani vivechna ke baad jo brihaspati vaidic vaaiumay main vibhinn prasangon main charchit hai unke yatha kram naam is prakaar spasht hote hai.
 padam puraana ke sandarbh main angira brahma ke maanas putr hai. angiras brihaspati angira ke putr evam brahma ke pautra hai. falat: inaki devon main gananaa hoti he. is prakaar dev guru brihaspati evam angiras brihaspati main koi bhed nahin mana ja saktaa. devon kii sangraksha ke liye devataaon ke guru dwaara asuron ko pradutt upadesh vibhinn lokon main aayat ho gaya yah kathan dev guru brihaspati ke sandarbh main vishwasaneey nahin ho saktaa. asur apane guru shukracharya ke rahete devguru ke upadesh ko kyon aadar denge? at: devguru se atirikt koi charvak darshan kaa pravarttak hona apekshit he.
 kuch samalochakon ne spasht rup se sweekaar kiya he ki charvak ke guru brihaspati, swarg ke swami indra ke acharya vishwavikhyath brihaspati nahin hai. ye brihaspati kisi rajkul ke guru hai. aitihaasik drushti se denkhe to vasishtha, vishwamitra, dronacharya aadi kaa kisi rajkul kaa guru hona is manyata ko aadhaar bhi de rahaa he.
 jis prakaar aastik darshanon main shankar darshan shiromani ke rup main sweekrut he usee prakaar naastik darshanon main sabase utkrisht naastik ke rup main shiromani kii tarah charvak darshan kii pratishtha nirvivaad he. naastik shiromani charvak isliye bhi mana jaataa he ki vah vishwa main vishwaas ke aadhaar par kisi na kisi rup main maanya ishwar kii alokik sarvamaanya satta ko sire se nakaar detaa he. inke matanusaar ishwar naam kii koi vastu sansar main nahin he. naastik shiromani charvak jo kuch bahari indriyon se dikhaai detaa he anubhoot hota he, usee kii satta ko sweekaar karata he. yahi kaaran he ki charvak ke siddhanth main pratyaksh pramaan ko chhod kar koi doosraa pramaan nahin mana gaya he. jis ishwar kii kalpana anya darshanon main kii gai he uski satta pratyaksh pramaan se sambhav nahin he. inke mat se beej se jo ankur kaa pradurbhaav hota he usamen ishwar kii bhoomika ko maananaa anaavashyak evam uphasaaspad hi he. ankur kii utpatti to mitti evam jal ke sanyog se nitant swaabhaavik evam sahaj prakriya se sarvanubhav siddh he. is swabhaavik kaary ko sampann karne ke liye kisi adrusht kartta kii sweekruti nirarthak he.
 ishwar ko na maanane par jeev saamaanya ke shubh evam ashubh karmon ke fal kii vyavastha kaise sambhav hogi? is prashn kaa samaadhaan karte hue charvak poochta he ki kis karm fal kii vyavastha apekshit? sansar main do prakaar ke karm dekhe jate hai. ek loukik tathaa doosraa alokik karm. kya aap loukik karmon ke fal kii vyavastha ke sambandh main chintit hai? yadi haan, to yah chintaa anaavashyak he. loukik karmon kaa fal vidhaan to lok main sarv maanya raja yaa prashaasak hi karata he. yah sarvanubhav siddh tathy, pratyaksh hi he. ham dekhte hai ki chaurya karm aadi nishiddh kaary karne vaale ko uske dushkarm kaa samuchit fal, lok siddh raja hi dand ke rup main karagaar aadi main bhej kar detaa he. isi prakaar kisi kii praan raksha aadi shubh karm karne vaale purush ko raja hi puraskaar rup main sufal arthath dhan dhaany evam sammaan se vibhooshit kar detaa he.
 yadi aap alokik karmon ke fal kii vyavastha ke sandarbh main sachint hai to yah chintaa bhi nahin kerani chahie. kyonki parloukik fal kii drushti se vihit ye sabhi yajna, puja, paath tapasya aadi vaidic karm jan saamaanya ko thagne kii drushti se tathaa apni aajeevika evam udar ke bharan poshan ke liye kuch dhurton dwaara kalpit hue hai. vastav main agnihotra, teen veda, tridand kaa dhaaran tathaa sharir main jagah jagah bhasma kaa sanlep buddhi evam purusharth hinata ke hi parichaayak hai. in vaidic karmon kaa fal aaj tak kisi ko bhi drushti gochar nahin hua he. yadi vaidic karmon kaa koi fal hota to avashya kisi na kisi ko iskaa pratyaksh aaj tak hua hota. at: aaj tak kisi ko bhi in vaidic yaa varnashram-vyavastha se sambaddh karmon kaa fal-swarg, moksh, devloak gaman aadi pratyaksh anubhuti nahin he at: ye samast vaidic karm nishphal hi hai, yah swat: yukti purvak siddh ho jaataa he.
 yahan yadi aastik darshan yah kahe ki paralok swarg aadi ko siddh karne vaala vyapaar adrusht yaa dharm evam adharm he jisase swarg kii siddhi hoti he to yah charvak ko sweekaarya nahin he. alokik adrusht kaa khandan karte hue charvak swarg aadi paralok ke saadhan main adrusht kii bhoomika ko nirast karata he tathaa is prakaar aastik darshan ke mul par hi kutharaghaat kar detaa he. yahi kaaran he ki adrusht ke aadhaar par siddh hone vaale swarg aadi paralok ke nirasan ke saath hi is adrusht ke niamak yaa vyavasthaapak ke rup main ishwar kaa bhi niraas charvak mat main anayas hi ho jaataa he.
 charvak mat main koi jeev sharir se bhinn nahin he. sharir hi jeev yaa aatma he. falat: sharir kaa vinaash jab mrityu ke uparant dah sanskaar hone ke baad ho jaataa he tab jeev yaa jeevatma bhi vinasht ho jaataa he. sharir main jo chaar yaa paanch mahabhuton kaa samavdhaan he, yah samavdhaan hi chaitanya kaa kaaran he. yah jeev mrityu ke anantar paralok jaataa he yah manyata bhi, sharir ko hi chetan yaa aatma sweekaar karne se niraadhaar hi siddh hoti he. shastron main paribhaashit moksh rup param purusharth bhi charvak nahin sweekaar karata he. chetan sharir kaa naash hi is mat main moksh he. dharm evam adharm ke na hone se charvak siddhanth main dharm-adharm yaa punya-paap ko, koi adrishy swarg evam narak aadi fal bhi nahin he yah anayas hi siddh ho jaataa he.
 charvak mat main sharir ko hi aatma maan lene par baalyavastha main anubhoot kanduk kreedaa aadi kaa vriddhavastha yaa yuvavastha main samaran kaise hota he? yah ek jvalant prashn sahaj hi uth khadaa hota he. yahan yah nahin kaha ja saktaa ki baalyavastha kaa sharir, vriddhavastha kaa sharir evam yuvavastha kaa sharir ek hi he. yadi teenon avasthaaon kaa sharir ek hi hota to in teenon avasthaaon ke shariron main itnaa bada antar nahin hota. antar se yah spasht siddh hota he ki sharir ke avyav jo maance pind aadi hai inamen vruddhi evam hraas hota he. tathaa in hraas evam vruddhi ke kaaran hi baalyavastha ke sharir kaa naash evam yuvavastha ke sharir kii utpatti hoti he yah bhi siddh hota he. yadi yah kahen ki yuvavastha ke sharir main yah vahi sharir he, yah vyavhaar hone ke kaaran sharir ko ek maan kar uparyukt samaran ko utpann kiya ja saktaa he, to yah kathan bhi yuktiyukt nahin ho saktaa. kyonki yah vahi sharir he yah pratybhigyaan to swaroop evam akruti kii samanta ke kaaran hota he. falat: donon avasthaaon ke shariron ko abhinn nahin mana ja saktaa he. aisi sthiti main purv darshit balya-kaal ke samaran ko sampann karne ke liye charvak balykaal ke sharir main utpann krida se janya sanskaar duusare yuva-kaal ke sharir main apane jaise hi naye sanskaar paidaa kar dete hai. isi prakaar yuvavastha ke sharir main vidyaman sanskaar vriddhavastha ke sharir main apane jaise sanskaar utpann kar dete hai. etavata in baalyavastha ke sanskaron ke udbodhan se charvak mat main samaran bina kisi baadha ke ho jaataa he. antat: charvak darshan main sharir hi aatma he yah sahaj hi siddh hota he.
 yadi sharir hi aatma he to charvak se yah poocha ja saktaa he ki 'mam shariram' yah meraa sharir he, aisa loksiddh jo vyavhaar he vah kaise utpann hoga? is vyavhaar se to yah prathit ho rahaa he ki sharir alag he evam sharir kaa swami koi or he, jo sharir se bhinn aatma hi he. is prashn kaa samaadhaan karte hue charvak kahata he ki jaise daanav vishesh ke sir ko hi raahu kaha gaya he, phir bhi jan-saamaanya 'raahu kaa sir' yah vyavhaar bade hi sahaj rup main karata he, usee prakaar sharir ke hi aatma hone par bhi 'meraa sharir' yah loksiddh vyavhaar uppann ho jaayegaa. charvaakon main kuch charvak indriyon ko hi aatma maanane par indriya ke nasht hone par samaran kii aapatti kaa niraas nahin ho paata he. kinhin charvaakon ne praan evam man ko bhi aatma ke rup main mana he.sharir hi aatma he yah siddh karne ke liye charvak is veda ke sandarbh ko bhi aastikon ke santosh ke liye prastut karata he. is veda vachan kaa taatpary he ki 'vigyaan se yukt aatma in bhuton se utpann ho kar ant main in bhuton main hi villin ho jaataa he. yah bhuton main sharir swaroop aatma kaa vilay hi mrityu he.'
