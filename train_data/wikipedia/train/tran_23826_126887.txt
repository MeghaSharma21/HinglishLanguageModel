 daante elegiyari madhyakaal ke italvi kavi the. ye virgil ke baad italy ke sabase mahaan kavi kahe jate hai. ye italy ke rashtrakavi bhi rahe. unka suprasiddh mahakavy divine kamedia apane dhang kaa anupam pratik mahakavy he. iske atirikt unka geetikavy vita nuova, jiskaa arth he nayaa jivan, atyant maarmik kavitaaon kaa ek sangrah he, jisamen unhone apni premika sitris kii premakatha tathaa 23 varshon main hi uske dehavsaan par maarmik virah katha kaa varnan kiya he. inkaa janm europe main, italy main hua tha. ye florence ke naagarik the. unka parivaar pracheen tha, phir bhi ucchwargeey nahin tha. unka janm us samay hua jab madhyayugin vichaardhaara or samskruti ke punarutthan kaa prarambh ho rahaa tha. raajnneeti ke vichaaron or kala sambandhi manyataon main bhi parivartan ho rahaa tha. 
 dante italy ke sarvshereshth kavi maane jate hai jinke sambandh main angrez kavi shelli ne kaha he ki, 
 dante kaa kavy us sethu ke samaan he jo kaal kii dhara par bana he or pracheen vishwa ko aadhunik vishwa se milaataa he.
 dante ne latin bhashaa main naa likhakar saadhaaran bolchaal kii italvi bhashaa main apana mahakavy likhaa maatrubhaasha or lokprachlit bhashaa ko apni mahaan kritiyon se gauravanvit kiya. yah kaary tulsidas ke ramcharitamanas ke bhashaa main likhane ke samaan tha. vastav main yah samay vishvabhar main lokbhasha kii pratishtha ke aandolan kaa samay tha. bharat main bhi ramanand, gyaneshwar, namdev, vidyapati, kabir, sur, tulsidas, ityadi ne isi prakaar lokbhasha main sahitya rachana kaa aandolan kiya.vastav main dante kaa yah kaary yugaparivartan kaa shankhanaad tha. italvi bhashaa main divine kamedia dwaara dante kaa sthaan amar he.
 dante keval kavi or vichaarak hi nahin the, varan ve raajnneetik netaa or prashaasak bhi the. unhone florence rajya par shashan bhi kiya. parantu unke kala or kavy-shaastra sambandhi vichaar unki kriti de valgari elocuo main praapt hote hai. ve utkrisht kavita se hi santusht naa hokar yah bhi bataate hai, ki sarvotkrisht kavita kin baton par nirbhar karti he. prem jaise vishyon ko or lokbhashaon ko apni rachanaaon main mahatva pradaan karke unhone greek or latin paramparaon ke viruddh ek krantikari padaanyas kiya. 
 dante ke vichaar se parishthit saushthavpurn bhashaa, uttam abhivyanjana style tathaa upyukt vishaywastu kaa saamanjasy hone par hi shreshth rachana sambhav ho sakati he. is prakaar dante ne sarvshereshth rachana ke liye bhadde or graamy shabdon ko chhodkar lokbhasha se or shishtbhaasha se bhi uttam shabdon kaa chayan kar apane kavy kii rachana kii he. de valgari elocuo granth kii jorge centsbari ne bhuri-bhuri prashansa kii he. dante ke baad italy main utana bada mahatvapurn kavy chintak kroche ke purv nahin hua. 
 aaligyari daante kii greek tathaa laathini sahitya ke sivaa dharmavigyaan main bhi uski vishesh ruchi thi. raajnneeti main vah naram dal kaa anuyaayi or samarthak tha kintu san 1301 main jab guilfon ke krantikari dal dwaara iske paksh kii paraajay hui, tab daante tathaa uske saathiyon ko deshnikale kaa dand bhogana padaa. is sajaa ke baad durbhaagya se yadi vah florentine sarkaar ke haath pakad liya jaataa to uske jivit jala die jane tak kii sambhaavna thi. is samay se mrityu paryant vah ek sthaan se duusare or duusare se tisare ek ek tirthayatri kii yaa kareeb kareeb ek bhikhaari kii tarah baraabar bhatakta rahaa. in dinon uski sthiti patavarviheen nauka kii tarah ho gai thi. dar dar kii thokaren khate hue usne badi katutaa ke saath anubhav kiya ki duusare ke ghar kii roti kitni swadaheen hoti he or paraye ghar kii sidhiyon par chadhate utarate rahane main kitni pidaa kaa anubhav hota he. san 1316 main florens kii ore se saarvajaneen rajakshamaa kii ghoshnaa kii gai or kinhin apmanjanak sharton par use florence lautne kii anumati bhi di gai. usne ise thukraa die or ant tak pravaas main hi jeevanyaapan kaa nishchay kiya. san 1321 main ravenna main uski mrityu hui or vahiin vah dafnaaya gaya. ravenna ke adhikari aaj bhi uske shav ko uski janmabhoomivaalon ko lautaane ke liye taiyaar nahin, jinhone uske saath aisa nindaneey vyavhaar kiya tha.
 daante ke jivan ke saath do striyon ke naam ghanishtha rup se sambanddh hai. ek he biatris portinari or duusari jemya donaati. pehali uski yuvavastha kii preyasi thi jise usne us sam dekha tha jab vah keval nau varsh kii thi. simon di bardi ke saath biatris kaa vivaah ho jane tathaa thode hi samay ke bheetar san 1290 main uski mrityu ho jane ke baad bhi daante uske anuraag main duba rahaa. duusari mahila, jemya, uski vivaahita patni thi jiske saath uskaa vivaah san 1277 main hua tha. daante ke nirvasit hone par usne uskaa saath nahin diya. spasht he ki daante uske vyavhaar or rang dhang se santusht na tha or baad main sambhavat: usase ghrinaa bhi karne laga tha.
 daante kii rachanaaon kii suvidha kii drushti se ham teen bhaagon yaa kaalon main baant sakate hai. pratham bhaag main ve kritiyaan rakhi ja sakati hai jinamein yauvan kaa utsaah or biatris ke prati uske utkar anuraag kaa dharmik roopantaran drushtigochar hota he. isaki avadhi mote taur par 1283 se 1290 tak maani ja sakati he. is kaal kii sabase mukhya rachana vita nuova he. doosraa bhaag viatris kii mrityu ke baad shuru hota he. iskaa vistaar 1291 se 1313 tak rakhaa ja saktaa he. is kaal main uskaa jivan niraashaa, du:kha evam vishwaas par asthaayee rup se tarkbuddhi kaa praadhanya chaa gaya or uskaa jhukaav darshan tathaa vigyaan kii or adhik ho gaya. vah raajnneetik jhagadon kii katutaa main ek daanv pechon yaa yojanaon main lipt hota gaya. is kaal kii mukhya rachanaayen hai - di konvivio, di moderkiya, di ipicills aadi. samrat henry saptam se daante ne badi badi aashaaq band rakhi thi jinpar uski mrityu ne pani pher diya. uski samast yojanaayen ekaek samaapt ho gai kintu ganimat yahi rahi ki ve uskaa sampurna hausala post na kar sakin. usne ek baar phir aadhyatmik santulan kii ore kadam badhaayaa. yuvavastha ke vichaar or vishwaas usamen pun: jaag uthe or vah divangat biatris kii pavitribhoot aatma kii upasna kii ore or bhi dridhtaa se unmukh ho uthaa. 'divine kamedi' kii kitni hi kavitaaon main iske pramaan bikhare pade hai. daante kii rachanaaon kaa yah teesraa kaal 1314 se 1321 tak, yane uski mrityu ke samay tak, mana ja saktaa he.
 'di vita nuova' ko ham italy ke pratham premakavy kii sangya de sakate hai. isamen kavihruday kii ukt bhaawanaaon ke manovaigyanik vishleshan kii jhalak hamen dekh padati he. biatris ke pratham darshan ke baad hi kis tarah uske nae jivan kaa aarambh hua, uske hriday main kis tarah kram kram se is nari ke saundarya evam maadhurya kii bhaavana prabalatar haati gai, dhire dhire vah kis tarah uski aashaaon tathaa prem-bhakthi-upasna kaa centre banati gai, usee mrityu par use kitni maansik vednaa or akulata hui or kis prakaar uskaa parthiv prem ant main divya bhakthi ev poojabhaav main parinat hota gaya, isaki manoram jhaanki is kavy main dekhi ja sakati he. biatris kii mrityu ke baad uskaa dhyaan kuch varshon ke liye ihlokik bhaawanaaon, vichaaron tathaa swaarthon kii ore gaya or vah niraashaaon athwa sanshayon ke bich hilore khaane laga. yah ham uski duusari rachana 'conbivon' main dekh sakate hai. in donon rachanaaon main biatris kahan or kab ek alokik saundarya kii pratimaa prathit hoti he or kahan vah maatr ek darshanik athwa dharmik drushti se kalpit divya chaaya si dekh padati he, iskaa vivechan karnaa anaavashyak he. itnaa hi kahana alam hoga ki 'vita nuova' saamaanya premgautha na hokar ek ucch satviktaa ev shraddha kii ore kavi kaa maansik unnayan he. isamen andeh nahin ki aashaa niraashaaon ke vividh antardvandvon ke baavjood daante kaa hriday baar baar isi ore prayavarti hone ke liye sachesht hota jaan padataa he. vastut: kavy ke antim bhaag se hi abhas milane lagata he ki kavi ke maanas chakshu par us parloukik jagat kii chaaya padani aarambh ho chuki thi jiskaa centrebindu biatris hi thi or jiskaa paripaak uske 'divine kamedi' naamak kavy main hua.
 daante kii laathini rachanaaon main 'de monarkia' vishesh ullekhneey he. isamen dikhalaayaa gaya he ki samrajya kii aavashyakt ek tarah se ishvarsamarthit he. unamem rajya tathaa carch yaa dharmik sanstha ke pruthak pruthak kshetra kaa pratipaadan kiya gaya he or is baat par bal diya gaya he ki pope kii satta keval dharmik maamalon tak hi simit rahani chahie. use patrasangrah 'ipicills' main se bhi kai patron main isi aashay ke vichaar prakat kiye gaye hai.
 daante ke paksh vipaksh main kaaphi aalochanaayen hui jinke uski kirti kabhi kabhi malin ho jaati si dikhaai padati thi. phir bhi isamen andeh nahin ki vah mahaan kavi tha jisane apane parvarti anek kaviyon tathaa sahityakaron ko vyapak rup se prabhavit kiya. samay bitne par anek vidwaanon or vichaarkon ne uski bhuri bhuri prashansa kii he jisase aaj vishwa ke sahityakaron tathaa kaviyon main use yathesht unchaa sthaan dene main sahaayta milti he.
 andrey del castagno dwaara 1450 i main banaai hui muraal.
 dante kaa ek chitra, plazo dei gudisi, florence se.
 dante eligiyeri
 jeevani
 strot
