 amar shahid pan ramprasad bismil sangrahalay, muraina,m.pra.
 samadhi- baba raghavdas ashram, barhaj, u0pra0
 ram prasad 'bismil' bhartiya swatantraaa andolan kii krantikari dhara ke ek pramukh senaanee the, jinhen 30 varsh kii aayu main british sarkaar ne phaansi de di. ve mainpuri shadyantr va kakori-kand jaisi kai ghatnaon main shaamil the tathaa hindustan republican association ke sadsy bhi the.
 ram prasad ek kavi, shaayar, anuvadak, bahubhashabhashi, itihaaskaar va sahityakar bhi the. bismil unka urdu takhllus tha jiskaa hindi main arth hota he atmik rup se aahat. bismil ke atirikt ve ram or agyaat ke naam se bhi lekh va kavitaayen likhte the.
 jyeshtha shukla ekadshi vikrami sanwat 1954, shuukravaar ko uttar pradesh ke shahjahanpur main janme ram prasad 30 varsh kii aayu main pus krishna ekadshi, somvaar, vikrami sanwat 1984 ko shahid hue. unhone san 1916 main 19 varsh kii aayu main krantikari maarg main kadam rakhaa tha. 11 varsh ke krantikari jivan main unhone kai pustaken likhin or swayan hi unhen prakashit kiya. un pustakon ko bechakar jo paisa mila usase unhone hathiyaar kharide or un hathiyaaron kaa upyog british raaj kaa virodh karne ke liye kiya. 11 pustaken unke jivan kaal main prakashit huin, jinamein se adhiktar sarkaar dwaara zabt kar lee gayin.
 bismil ko tatkaaleen sanyukt praant agra va avadh kii lakhanu central jail kii 11 nambar barrack main rakhaa gaya tha. isi jail main unke dal ke anya saathiyon ko ek saath rakhkar un sabhi par british raaj ke viruddh sajeesh rachane kaa aitihaasik mukadmaa chalaaya gaya tha.
 
 bismil ke dada ji narayan laal kaa paitruk gaanv barbai tha. yah gaanv tatkaaleen gwalior rajya main chambal nadi ke bihadon ke bich sthit tomarsghar kshetra ke muraina jile main tha or vartmaan main yah madhya pradesh main he. barbai gram-vaasi aaye din angrezon va angrezi aadhipaty vaale gram-vaasiyon ko tang karte the. paariwarik kalah ke kaaran narayan laal ne apni patni vichitra devi evam donon putron - muralidhar va kalyanmal sahit apana paitruk gaanv chhod diya. unke gaanv chhodane ke baad barbai main keval unke do bhai - amaan singh va samaan singh hi rah gayi jinke vanshaj aaj bhi usee gaanv main rahete hai. aaj barbai gaanv ke ek park main madhya pradesh sarkaar dwaara ram prasad bismil kii ek pratimaa sthapit kar di gayi he.vahiin 'barbai' gram ko 'saansad adarsh gram yojana 'ke tahat bhi viksit kiya ja rahaa he.iske atirikt muraina main bismil kaa ek mandir evam jila mukhyalay par 'amar shahid pan ramprasad bismil sangrahalay' bhi banaaya gaya he,jo chambal anchal ke amar shaheedon evam anchal ke aitihaasik va pura sthalon kii jaankaree pradaan karata he.
 kaalaantar main yah parivaar uttar pradesh ke aitihaasik nagar shahjahanpur aa gaya. shahjahanpur main munnuganj ke phatak ke paas sthit ek attaar kii dukaan par maatr teen rupee masik main narayan laal ne naukari kar lee. itane kam paise main unke parivaar kaa guzaaraa nahin hota tha. bismil kii daadi vichitra devi ne apane pati kaa haath bataane ke liye anaaj pisane kaa kaary shuru kar diya. yah silsilaa lagbhag do-teen varshon tak chalata rahaa.
 unke aachaar-vichaar, tyanishtha va dharmik pravriti se sthaneey log praayah unhen "pandit ji" kahkar sambodhit karte the. isse unhen ek laabh yah bhi hota tha ki prayek teej - tyohaar par daan - dakshina va bhojan aadi ghar main aa jaaya karata. isi bich narayan laal ko sthaneey nivaasiyon kii sahaayta se ek paathshaala main saat rupee masik par naukari mil gayi. kuch samay pashchaat unhone yah naukari bhi chhod di or rejgaari bechney kaa kaarobaar shuru kar diya. isse unhen pratidin paanch-saat aane kii aay hone lagi. narayan laal ne rahane ke liye ek makaan bhi shahar ke khiranibagh mohalle main kharid liya or bade bete muralidhar kaa vivaah apane sasuraal waalon ke parivaar kii hi ek kanya moolmati se karke use is naye ghar main le aaye. shaadi pashchaat muralidhar ko shahjahanpur kii nagarpalika main 15 rupee masik vetan par naukari mil gayi. kintu unhen yah naukari pasand nahin aayi. kuch din baad unhone naukari tyaag kar kachhari main stamp paper bechney kaa kaam shuru kar diya. is vyavsaay main unhone acha khaasaa dhan kamaaya. teen baiylgaadiyaan kiraaye par chalane lageen va byaaj par rupee udhaar dene kaa kaam bhi karne lage.
 11 june 1897 ko uttar pradesh ke shahjahanpur shahar ke khiranibagh muhalle main janme ramprasad apane pita muralidhar or mata moolmati kii duusari santaan the. unase purv ek putr paidaa hote hi mar chukaa tha. balak kii janm-kundalee va donon haath kii daso ungliyon main chakra ke nishaan dekhakar ek jyotishi ne bhavishyavaanee kii thi - "yadi is balak kaa jivan kisi prakaar bachaa rahaa, yadhyapi sambhaavna bahut kam he, to ise chakravarti samraat banane se duniya kii koi bhi takat roak nahin paayegi.'' mata-pita donon hi singh raashi ke the or baccha bhi singh-shaavak jaisaa lagata tha atah jyotishiyon ne bahut soch vichaar kar tula raashi ke namakshar r par naam rakhane kaa suzav diya. mata-pita donon hi ram ke aradhak the atah balak kaa naam ramprasad rakhaa gaya. maan moolmati to sadaiv yahi kahati thim ki unhen ram jaisaa putr chaiye tha. balak ko ghar main sabhi log pyaar se ram kahkar hi pukaarte the. ramprasad ke janm se purv unki maan ek putr kho chuki thim atah jaadu-tone kaa sahaara bhi liya gaya. ek khargosh laayaa gaya or navjaat shishu ke upar se utaar kar aangan main chhod diya gaya. khargosh ne aangan ke do-chaar chakkar lagaaye or fouran mar gaya. iskaa ullekh ram prasad bismil ne apni aatmakatha main kiya he. muralidhar ke kul 9 santaanen huin jinamein paanch putriyaan evam chaar putr the. aage chalakar do putriyon evam do putron kaa bhi dehant ho gaya.
 balykaal se hi ramprasad kii shiksha par vishesh dhyaan diya jane laga. uskaa man khilne main adhik kintu padhane main kam lagata tha. iske kaaran unke pitaaji to uski khub pitai lagaate parantu maan hameshaa pyaar se yahi samajhaati ki "betaa ram! ye bahut buree baat he mat kiya karo." is pyaar bhari sikh kaa uske man par kahin na kahin prabhaav avashya padataa. uske pita ne pehle hindi kaa akshar-bodh karaayaa kintu u se ullu na to unhone padhanaa siikhaa or na hi likhakar dikhaaya. un dinon hindi kii varnmaala main u se ullu hi padhaayaa jaataa tha. is baat kaa vah virodh karte the or badale main pita kii maar bhi khate the. haar kar use urdu ke skool main bhartee kara diya gaya. shaayad yahi prakritik gun ramprasad ko ek krantikari bana paye. lagbhag 14 varsh kii aayu main ramprasad ko apane pita kii sandukchi se rupee churaane kii lat pad gayi. churaaye gayi rupayon se unhone upanyaas aadi kharidkar padhanaa prarambh kar diya evam cigarette pine va bhang chadhaane kii aadat bhi pad gayi thi. kul milakar rupee - chori kaa silsilaa chalata rahaa or ramprasad ab urdu ke premuras se paripurna upanyaason va gajalon kii pustaken padhane kaa aadi ho gaya tha. sanyog se ek din bhang ke nashe main hone ke kaaran ramprasad ko chori karte hue pakad liya gaya. khub pitayee hui, upanyaas va anya kitaaben faad daali gayin lekin rupee churaane kii aadat nahin chhuti. aage chalakar jab unako thodi samaj aayi tabhi ve is durgun se mukt ho sake.
 ramprasad ne urdu middle kii pariksha main uteern na hone par angreji padhanaa prarambh kiya. saath hi pados ke ek pujari ne ramprasad ko puja-paath kii vidhi kaa gyaan karvaa diya. pujari ek sulajhe hue vidwaan vyakti the. unke vyaktitv kaa prabhaav ramprasad ke jivan par bhi padaa. pujari ke upadeshon ke kaaran ramprasad puja-paath ke saath brahmacharya kaa paalan karne laga. pujari kii dekha-dekhi ramprasad ne vyaayaam karnaa bhi prarambh kar diya. kishoravastha kii jitani bhi kubhaavnaayen evam buree aadaten man main thim ve bhi chhot gayin. keval cigarette pine kii lat nahin chhuti. parantu vah bhi kuch dinon baad vidhyalay ke ek sahpaathee sushilchandra sen kii satsangati se chhot gayi. cigarette chhootane ke baad ramprasad kaa man padhai main lagane laga. bahut sheeghra hi vah angreji ke paanchaven darze main aa gaye.
 ramprasad main apratyaashit parivartan ho chukaa tha. sharir sundar va balishtha ho gaya tha. niyamit puja-paath main samay vyateet hone laga tha. isi dauraan vah mandir main aane vaale munshi indrajit se uskaa sampark hua. munshi indrajit ne ramprasad ko arya samaaj ke sambandh main bataaya or swami dayanand saraswati kii likhi pustak satyarth prakaash padhane ko di. satyarth prakaash ke gambheer adhyayan se ramprasad ke jivan par ascharyajanak prabhaav padaa.
 ramprasad jab government skool shahjahanpur main aathvin kaksha ke chaatr the tabhi sanyog se swami somdev kaa arya samaaj bhawan main aagaman hua. munshi indrajit ne ramprasad ko swamiji kii seva main niyukt kar diya. yaheen se unke jivan kii dasha or disha donon main parivartan prarambh hua. ek ore satyarth prakaash kaa gambheer adhyayan va duusari ore swami somdev ke saath raajnneetik vishyon par khuli charchaa se unke man main desh-prem kii bhaavana jaagrit hui. san 1916 ke congress adhiveshan main swagatadhyaksh pan jagat narayan 'mullah' ke aadesh kii dhajjiyaan bikherte hue ramprasad ne jab lokmaanya balgangadhar tilak kii puure lakhanu shahar main shobhaayatra nikaali to sabhi navayuvakon kaa dhyaan unki dridhta kii ore gaya. adhiveshan ke dauraan unka parichay keshav baliram headgavar, somdev sharma va mukundilal aadi se hua. baad main inhen somdev sharma ne kinhin siddhgopal shukla ke saath milakar nagari sahitya pustkaalay, kanpur se ek pustak bhi prakashit kii jiskaa sheershak rakhaa gaya tha - america kii swatantrata kaa itihaas. yah pustak babu ganeshprasad ke prabandh se kurmi press, lakhanu main san 1916 main prakashit hui thi. ramprasad ne yah pustak apni mataji se do baar main do-do sau rupee lekar prakashit kii thi. iskaa ullekh unhone apni aatmakatha main kiya he. yah pustak chhapate hi jabt kar lee gayi thi baad main jab kakori kand kaa abhiyog chalaa to sakshya ke rup main yahi pustak prastut kii gayi thi. ab yah pustak sampadit karke sarfaroshi kii tamanna naamak granthavali ke bhaag-teen main sankalit kii ja chuki he or teen murti bhawan pustkaalay, nai-dilli sahit kai anya pustakaalayon main dekhi ja sakati he.
 san 1915 main bhai parmanand kii phaansi kaa samachar sunakar ramprasad british samrajya ko samul nasht karne kii pratigya kar chuke the, 1916 main ek pustak chhapakar aa chuki thi, kuch navayuvak unase jud chuke the, swami somdev kaa aashirwad bhi unhen praapt ho chukaa tha. ek sanghathan unhone pan gendaalal dikshit ke maargdarshan main matruvedi ke naam se khud khadaa kar liya tha. is sanghathan kii ore se ek ishtihaar or ek pratigya bhi prakashit kii gayi. dal ke liye dhan ekatra karne ke uddeshy se ramprasad ne, jo ab tak 'bismil' ke naam se prasiddh ho chuke the, june 1918 main do tathaa sitambar 1918 main ek - kul milakar teen dakaiti bhi daaleen, jisase police satark hokar in yuvakon kii khoj main jagah-jagah chaape daal rahi thi. 26 se 31 disambar 1918 tak dilli main laal kile ke saamne hue congress adhiveshan main is sanghathan ke navayuvakon ne chilla-chilla kar jaise hi pustaken bechnaa shuru kiya ki police ne chapa daalaa kintu bismil kii sujh boojh se sabhi pustaken batch gayin.
 pandit gendaalal dikshit kaa janm yamuna kinare sthit may gaanv main hua tha. itawa jile ke ek prasiddh kasbe auraiya ke diavi skool main adhyaaapak the. deshbhakti kaa junun savaar hua to shivaji samiti ke naam se ek sanstha bana lee or hathiyaar ekatra karne shuru kar diye. agra main hathiyaar laate hue pakade gayi the. kile main kaid the vahaan se police ko chakma dekar rafuchakkar ho gayi. bismil kii matruvedi sanstha kaa vilay shivaji samiti main karne ke baad donon ne milakar kai kaam kiye. ek baar pun: pakade gayi, police peeche padi thi, bhaag kar dilli chale gayi jahaan unka praanant hua. bismil ne apni aatmakatha main pandit gendalal ji kaa bada maarmik varnan kiya he.
 mainpuri shadyantra main shahjahanpur se 6 yuvak shaamil hue the jinke leader ramprasad bismil the kintu ve police ke haath nahin aaye, tatkaal faraar ho gayi. 1 nabambar 1919 ko magistrate bi es kris ne mainpuri shadyantra kaa faisla suna diya. jin-jin ko sajaayen huin unamem mukundilal ke alaava sabhi ko farvari 1920 main aam maafee ke elaan main chhod diya gaya. bismil puure 2 varsh bhumigat rahe. unke dal ke hi kuch saathiyon ne shahjahanpur main jaakar yah afvaah failaa di ki bhai ramprasad to police kii goli se maare gayi jabaki sachai yah thi ki ve police muthbhed ke dauraan yamuna main chalaang lagaakar pani ke andar hi andar yogabhyas kii shakti se tairte hue milon dur aage jaakar nadi se baahar nikle or jahaan aajkal greater noida aabaad ho chukaa he vahaan ke nirjan bihadon main chale gayi. vahaan un dinon keval babul ke hi vriksh hua karte the; or oosar jameen main aadmi to kahin dur-dur tak dikhataa hi nahin tha.
 ram prasad bismil ne yahan ke ek chote se gaanv rampur jaagir main sharan lee or kai maheene yahan ke nirjan jangalon main ghoomte hue gaanv ke gujaron kii gaay bhens charaayi. iskaa bada hi rochak varnan unhone apni aatmakatha ke dwitiya khand : swadesh prem main kiya he. yaheen rahakar unhone apana krantikari upanyaas bolshevikon kii karatuut likhaa. vastutah yah upanyaas mularoop se bangla bhashaa main likhit pustak nihilist-rahasy kaa hindi - anuwaad he jisaki bhashaa or style donon hi badi rochak hai. aravind ghosh kii ek ati uttam bangla pustak yogic saadhan kaa hindi - anuwaad bhi unhone bhumigat rahete hue hi kiya tha. yamuna kinare kii jameen un dinon police se bachane ke liye surakshit samajhi jaati thi at: bismil ne us niraapad sthaan kaa bharpoor upyog kiya. vartmaan samay main yah gaanv chunki greater noida ke beta van sector ke antargat aata he at: uttar pradesh sarkaar ne rampur jaagir gaanv ke kshetra main aane vaali van vibhaag kii arakshit bhoomi par unki smriti main amar shahid pan ram prasad bismil udyaan viksit kar diya he jisaki dekharekh greater noida prashasan ke vitt-poshan se pradesh kaa van vibhaag karata he.
 'bismil' kii ek visheshta yah bhi thi ki ve kisi bhi sthaan par adhik dinon tak thaharte nahin the. kuch din rampur jaagir main rahakar apni sagi bahan shastri devi ke gaanv kosma jila mainpuri main bhi rahe. maje kii baat yah ki unki apni bahan tak unhen pahchaan nahin paayin. kosma se chalakar bah pahunche. kuch din bah rahe phir vahaan se pinahat, agra hote hue gwalior riyasat sthit apane dada ke gaanv barbai chale gayi. unhone vahaan kisaan ke bhes main rahakar kuch dinon hal bhi chalaaya. palaayanavastha main rahete hue unhone 1918 main prakashit angreji pustak di grendmadar of rasian revolution kaa hindi - anuwaad kiya. unke sabhi saathiyon ko yah pustak bahut pasand aayi. is pustak kaa naam unhone catherine rakhaa tha. itnaa hi nahin, bismil ne sushilmala siries se kuch pustaken bhi prakashit kin thim jinamein man kii lahar naamak kavitaaon kaa sangrah, catherine yaa swadhinata kii devi - catherine brashkovsky kii sankshipt jeevani, swadeshi rang va uparokt bolshevikon kii karatuut naamak upanyaas pramukh the. swadeshi rang ke atirikt anya teenon pustaken aam pathakon ke liye aajkal pustakaalayon main uplabdh hai.
 sarkari elaan ke baad ram prasad bismil ne apane vatan shahjahanpur aakar pehle bharat silk manufaccharing company main manager ke pad par kuch din naukari kii uske baad sadar bazaar main reshmi saadiyon kii dukaan kholkar banarsilaal ke saath vyapaar shuru kar diya. vyapaar main unhone naam or namaa donon kamaaya. congress jila samiti ne unhen lekha pareekshak ke pad par kaaryakari cameti main le liya. sitambar 1920 main ve kalakatta congress main shahjahanpur congress cameti ke adhikrut pratinidhi ke rup main shaamil hue. kalkatte main unki bhent lala lajpat raay se hui. lala ji ne jab unki likhi hui pustaken dekhin to ve unase kaaphi prabhavit hue. unhone unka parichay kalakatta ke kuch prakashkon se kara diya jinamein ek umadutt sharma bhi the, jinhone aage chalakar san 1922 main ram prasad bismil kii ek pustak catherine chhaapi thi.san 1921 ke ahmedabad congress adhiveshan main ramprasad'bismil' ne purna swaraj ke prastaav par moulana hasarat mohani kaa khulkar samarthan kiya or antatogatva gandhi ji se asahyog aandolan prarambh karne kaa prastaav paarit karvaa kar hi maane. is kaaran ve yuvaaon main kaaphi lokapriy ho gayi. samooche desh main asahyog aandolan shuru karne main shahjahanpur ke swayamsevakon kii aham bhoomika thi. kintu 1922 main jab chaurichaura kand ke pashchaat kisi se paraamarsh kiye bina gandhi ji ne asahyog aandolan waapas le liya to 1922 kii gaya congress main bismil va unke saathiyon ne gandhi ji kaa aisa virodh kiya ki congress main phir do vichaardhaarayen ban gayin - ek udaaravaadi yaa libral or duusari vidrohi yaa rebelion. gandhi ji vidrohi vichaardhaara ke navayuvakon ko congress kii aam sabhaaon main virodh karne ke kaaran hameshaa hulladbaj kaha karte the. ek baar to unhone jawaharlal nehru ko patr likhakar krantikari navayuvakon kaa saath dene par buree tarah fatkaar bhi lagaayi thi.
 janvari 1923 main motilal nehru va deshbandhu chitaranjan das sareekhe dhanadhy logon ne milakar swaraj party bana lee. navayuvakon ne tadarth party ke rup main revolutionari party kaa elaan kar diya. sitambar 1923 main hue dilli ke vishesh congress adhiveshan main asantusht navayuvakon ne yah nirnay liya ki ve bhi apni party kaa naam va samvidhan aadi nishchit kar raajnneeti main dakhal dena shuru karenge anyathaa desh main loktantr ke naam par luutatantra haaavee ho jaayegaa. dekha jaye to us samay unki yah badi doordarshee soch thi. suprasiddh krantikari lala hardayal, jo un dinon videsh main rahakar hindustan ko swatantra karaane kii ranneeti banane main jute hue the, ram prasad bismil ke sampark main swami somdev ke samay se hi the. lala ji ne hi patr likhakar ram prasad bismil ko shachindranath sanyaal va yadu gopal mukherjee se milakar nayi party kaa samvidhan taiyaar karne kii salaah di thi. lala ji kii salaah maanakar ram prasad elahabaad gayi or shachindranath sanyaal ke ghar par party kaa samvidhan taiyaar kiya.
 navgathit party kaa naam sankshep main ech aar e rakhaa gaya va iskaa samvidhan pile rang ke parche par chhap karke sadasyon ko bheja gaya. 3 oktober 1924 ko is party kii ek kaaryakarini-baithak kanpur main kii gayi jisamen shachindranath sanyaal, yogesh chandra chatarji va ram prasad bismil aadi kai pramukh sadsy shaamil hue. is baithak main party kaa netritv bismil ko saunpkar sanyaal va chatarji bengal chale gayi. party ke liye fund ekatra karne main kathinaayee ko dekhte hue ireland ke krantikariyon kaa tarika apanaaya gaya or party kii ore se pehali dakaiti 25 disambar 1924 ko bamrauli main daali gayi jiskaa kushal netritv bismil ne kiya tha. iskaa ullekh chif court of avadh ke faisle main miltaa he.
 krantikari party kii ore se 1 janvari 1925 ko kisi gumnaam jagah se prakashit evam 28 se 31 janvari 1925 ke bich samooche hindustan ke sabhi pramukh sthanon par vitarit 4 prishth ke pamfalet "di revolutionari" main ram prasad bismil ne vijay kumaar ke chhadam naam se apane dal kii vichaar-dhara kaa likhit rup main khulaasa karte hue saaf shabdon main ghoshit kar diya tha ki krantikari is desh kii shashan vyavastha main kis prakaar kaa badlaav karnaa chaahate hai or iske liye ve kya-kya kar sakate hai? keval itnaa hi nahin, unhone gandhi ji kii nitiyon kaa majaak banaate hue yah prashn bhi kiya tha ki jo vyakti swayan ko aadhyatmik kahata he vah angrejon se khulkar baat karne main darataa kyon he? unhone hindustan ke sabhi naujavaanon ko aise chhadmaveshi mahatma ke bahekaave main na aane kii salaah dete hue unki krantikari party main shaamil ho kar angrejon se takkar lene kaa khulaa aavahan kiya tha. di revolutionari ke naam se angreji main prakashit is krantikari main krantikariyon ke vaicharik chintan* ko bhalee-bhanti samajha ja saktaa he. is patr kaa avikal hindi kavyanuwaad ab hindi vicistrot par bhi uplabdh he.
 di revolutionari naam se prakashit is 4 prishthiya ghoshnaptr ko dekhte hi british sarkaar iske lekhak ko bengal main khojane lagi. sanyog se shacheendra nath sanyaal bankura main us samay giraftaar kar liye gayi jab ve yah ghoshnaptr apane kisi saathi ko post karne ja rahe the. isi prakaar yogeshchandra chatarji kanpur se party kii meeting karke jaise hi haavda stesan par train se utre ki ech aar e ke samvidhan kii dher sari pratiyon ke saath pakad liye gayi. unhen hazaribagh jail main band kar diya gaya. donon pramukh netaaon ke giraftaar ho jane se ram prasad bismil ke kandhon par uttar pradesh ke saath-saath bengal ke krantikari sadasyon kaa uttardaayitv bhi aa gaya. bismil kaa swabhaav tha ki ve yaa to kisi kaam ko haath main lete na the or yadi ek baar kaam haath main le liya to use puraa kiye bagaiyr chhodte na the. party ke kaary hetu dhan kii aavashyaktaa pehle bhi thi kintu ab to or bhi adhik bad gayi thi. kahin se bhi dhan praapt hota na dekh unhone 7 march 1925 ko bichpuri tathaa 24 may 1925 ko dwarkapur main do raajnneetik dakaitiyaan daaleen. parantu unhen unamem kuch vishesh dhan praapt nahin ho sakaa.
 in donon dakaitiyon main ek-ek vyakti maukey par hi maaraa gaya. isse bismil kii aatma ko apaar ksht hua. antatah unhone yah pakkaa nishchay kar liya ki ve ab keval sarkari khajaana hi lootenge, hindustan ke kisi bhi rais ke ghar dakaiti bilkul na daalenge.
 shahjahanpur main unke ghar par 7 agast 1925 ko hui ek immergency meeting main nirnay lekar yojana bani or 9 agast 1925 ko shahjahanpur railway stesan se bismil ke netritv main kul 10 log, jinamein ashfak ulla khan, rajendra lahidi, chandrasekhar aaazaad, shachindranath bakshi, manmathanath gupt, mukundi laal, keshav chakravarti, murari sharma tathaa banavaari laal shaamil the, 8 down saharanpur-lakhanu paisanger railgadee main savaar hue. in sabake paas pistolon ke atirikt germany ke bane chaar mouzar pistaul bhi the jinke bat main kunda laga lene se vah choti swachaalit rifl kii tarah lagata tha or saamne vaale ke man main bhay paidaa kar detaa tha. in moujaron kii maarak kshamta bhi saadhaaran pistolon se adhik hoti thi. un dinon ye moujar aaj kii e ke - 47 raifal kii tarah charchit the. lakhanu se pehle kakori railway stesan par ruk kar jaise hi gaadi aage badi, krantikariyon ne chen khinchakar use roak liya or guard ke dibbe se sarkari khajaane kaa baksaa neeche gira diya. use kholane kii koshish kii gayi kintu jab vah nahin khulaa to ashfak ulla khan ne apana moujar manmathanath gupt ko pakadaa diya or hathaudaa lekar baksaa todane main jute gayi. manmathanath gupt ne utsukathavash moujar kaa trigar dabaa diya jisase chhuti goli ahamed ali naam ke musafir ko lag gayi. vah maukey par hi dher ho gaya. shighratavash chaandi ke sikkon va noton se bhare chamade ke thile chaadaron main baandhakar vahaan se bhaagane main ek chadar vahiin chhot gayi. agle din akhabaaron ke madhyam se yah khabar puure sansar main fail gayi. british sarkaar ne is train dakaiti ko gambheertha se liya or di ai ji ke sahaayak mistar aar e harton ke netritv main scotland kii sabase tej tarraar police ko isaki jaanch kaa kaam saunp diya.
 si ai di ne gambheer chaanbin karke sarkaar ko is baat kii pushti kar di ki kakori train dakaiti krantikariyon kaa ek suniyojit shadyantr he. police ne kakori kand ke sambandh main jaankaree dene va shadyantr main shaamil kisi bhi vyakti ko giraftaar karwaane ke liye inaam kii ghoshnaa ke vigyaapan sabhi pramukh sthanon par laga diye. iskaa parinaam yah hua ki police ko ghatnasthal par mili chadar main lage dhobi ke nishaan se is baat kaa pataa chal gaya ki chadar shahjahanpur ke hi kisi vyakti kii he. shahjahanpur ke dhobiyon se poochne par maaloom hua ki chadar banarsi laal kii he. banarsi laal se milakar police ne sara bhed praapt kar liya. yah bhi pataa chal gaya ki 9 agast 1925 ko shahjahanpur se uski party ke koun-koun log shahar se baahar gayi the or ve kab-kab waapas aaye? jab khufia taur se is baat kii pushti ho gayi ki ram prasad bismil, jo ech aar e kaa leader tha, us din shahar main nahin tha to 26 sitambar 1925 kii raat main bismil ke saath samooche hindustan se 40 se bhi adhik logon ko giraftaar kar liya gaya.
 kakori kand main keval 10 hi log vaastavik rup se shaamil hue the at: un sabhi ko namjad kiya gaya. inamen se paanch - chandrasekhar aaazaad, murari sharma, keshav chakravarti, ashfak ulla khan va shacheendra nath bakshi ko chhodkar, jo police ke haath nahin aaye, shesh sabhi vyaktiyon par abhiyog chalaa or unhen 5 varsh kii kaid se lekar phaansi tak kii sajaa sunaayi gayi. faraar abhiyukton ke atirikt jin-jin krantikariyon ko ech aar e kaa sakriy kaaryakarta hone ke sandeh main giraftaar kiya gaya tha unamem se 16 ko sakshya na milane ke kaaran reeha kar diya gaya. special magistrate anuddin ne prayek krantikari kii chhabi kharaab karne main koi kasar baaki nahin rakkhi. sirf itnaa hi nahin, cese ko seshan court main bhejne se pehle hi is baat ke sabhi sakshi va sakshya ekatra kar liye the ki yadi apil bhi kii jaye to ek bhi abhiyukt bina sajaa ke chhootane na paye.banarsi laal ko hawalat main hi police ne kadi sajaa kaa bhay dikhaakar tod liya. shahjahanpur jila congress cameti main party-fund ko lekar isi banarsi kaa bismil se jhagada ho chukaa tha. bismil ne, jo us samay jila congress cameti ke auditor the, banarsi par party-fund main gaban kaa aarope siddh karte hue use congress party kii praathmik sadsyta se nilambit kar diya tha. baad main jab gandhi ji 16 oktober 1920 ko shahjahanpur aaye to banarsi ne unase milakar apana paksh rakkha. gandhi ji ne us samay yah kahkar ki choti-moti hera-pheri ko itnaa tool nahin dena chaiye, in donon main sulah kara di. parantu banarsi bada hi dhoort aadmi tha. usne pehle to bismil se maafee maang lee phir gandhi ji ko alag le jaakar unke kaan bhar diye ki ramprasad bada hi apradhi kism kaa vyakti he. ve isaki kisi baat kaa na to swayan vishwaas karen na hi kisi or ko karne den.
 aage chalakar isi banarsi laal ne bismil se mitrataa kar lee or mithi-mithi baton se pehle unka vishwaas arjeet kiya or uske baad unke saath kapade ke vyapaar main saajheedaar ban gaya. jab bismil ne gandhi ji kii aalochana karte hue apni alag party bana lee to banarsi laal atyadhik prasann hua or maukey kii talash main chup saadhe baitha rahaa. police ne sthaneey logon se bismil va banarsi ke pichley jhagade kaa bhed jaanakar hi banarsi laal ko apruvar banaaya or bismil ke viruddh puure abhiyog main ek achook aujaar kii tarah istemaal kiya. banarsi laal vyapaar main saajheedaar hone ke kaaran party sambandhi aisi-aisi gopneey baaten jaanata tha, jinhen bismil ke atirikt or koi bhi na jaan saktaa tha. iskaa ullekh ram prasad bismil ne apni aatmakatha main kiya he.
 lakhanu jila jail, jo un dinon sanyukt praant kii central jail kehalaati thi, kii 11 nambar barrack main sabhi krantikariyon ko ek saath rakkha gaya or hajratganj chauraahey ke paas ring theatre naam kii ek aaleeshaan building main asthai adaalat kaa nirmaan kiya gaya. ring theatre naam kii yah building kothi hayaat baksh or mallika ahad mahal ke bich hua karti thi jisamen british afasar aakar film va naatak aadi dekhakar manoranjan kiya karte the. isi ring theatre main lagaataar 18 maheene tak king emperor varses ram prasad 'bismil' and adars ke naam se chalaaye gayi aitihaasik mukademe main british sarkaar ne 10 lakh rupee us samay kharch kiye the jab sone kaa mulya 20 rupee tola hua karata tha. british hukmaranon ke aadesh se yah building bhi baad main dhaha di gayi or uski jagah san 1929-1932 main ji pi o lakhanu ke naam se ek doosraa bhavy bhawan bana diya gaya. 1947 main jab bharat aaazaad ho gaya to yahan gandhi ji kii bhavy pratimaa sthapit karke rahi sahi kasar nehru sarkaar ne puri kar di. jab kendra main gaiyr congresi janata sarkaar kaa pehali baar gathan hua to us samay ke jivit krantikariyon ke samuhik prayaason se san 1977 main yojit kakori shahid ardhshtabdi samaaroh ke samay yahan par kakori stambh kaa anaavaran uttar pradesh ke rajyapal ganapatirav devrao tapaase ne kiya taaki us sthal kii smriti bani rahe. 
 is aitihaasik mukademe main sarkari kharche se harkarannath mishra ko krantikariyon kaa vakil niyukt kiya gaya jabaki jawaharlal nehru ke rishte main saale lagane vaale suprasiddh vakil jagatnarayan 'mullah' ko ek sochi samajhi ranneeti ke antargat sarkari vakil banaaya gaya. jagat narayan ne apni ore se sabhi krantikariyon ko kadi se kadi sajaa dilwane main koi kasar baaki na rakkhi. yah vahi jagat narayan the jinaki marji ke khilaaf san 1916 main bismil ne lokmaanya balgangadhar tilak kii bhavy shobhaayatra puure lakhanu shahar main nikaali thi. isi baat se chidh kar mainpuri shadyantra main bhi inhen mullaji ne sarkari vakil kii haisiyat se kaaphi jor lagaaya parantu ve ram prasad bismil kaa ek bhi bal bankaa na kar paye kyonki mainpuri shadyantra main bismil faraar ho gayi the or do saal tak police ke haath hi na aaye.
 6 april 1927 ko vishesh seshan jaj e0 hamiltan ne 115 prishth ke nirnay main prayek krantikari par lagaaye gayi aaropon par vichaar karte hue likhaa ki yah koi saadhaaran train dakaiti nahin, apitu british samrajya ko ukhaad phenkane kii ek sochi samajhi sajeesh he. haalaanki inamen se koi bhi abhiyukt apane vyaktigat laabh ke liye is yojana main shaamil nahin hua parantu chunki kisi ne bhi na to apane kiye par koi pashchaatap kiya he or na hi bhavishya main is prakaar kii gatividhiyon se swayan ko alag rakhane kaa vachan diya he atah jo bhi sajaa di gayi he soch samaj kar di gayi he or is haalat main usamen kisi bhi prakaar kii koi chhot nahin di ja sakati. phir bhi, inamen se koi bhi abhiyukt yadi likhit main pashchaatap prakat karata he or bhavishya main aisa na karne kaa vachan detaa he to unki apil par apper court vichaar kar sakati he.
 faraar krantikariyon main ashfak ulla khan or shacheendra nath bakshi ko bahut baad main police giraftaar kar paayi. vishesh jaj je aar dablue banet kii adaalat main kakori shadyantra kaa atirikt cese daayar kiya gaya or 13 july 1927 ko yahi baat doharaate hue ashfak ulla khan ko phaansi tathaa shachindranath bakshi ko aaajeevan karawas kii sajaa suna di gayi. seshan jaj ke faisle ke khilaaf 18 july 1927 ko avadh chif court main apil daayar kii gayi. chif court ke mukhya nyaayadhish sar louis shart or vishesh nyaayadhish mohammad raza ke saamne donon maamle pesh hue. jagatnarayan 'mullah' ko sarkari paksh rakhane kaa kaam saunpa gaya jabaki sajayaftaa krantikariyon kii ore se ke si dutt, jayakarannath mishra va kripashankar hajela ne kramshah rajendra nath lahidi, thakur roshan singh va ashfak ulla khan kii pairvi kii. ram prasad bismil ne apni pairvi khud kii kyonki sarkari kharche par unhen lakshmishankar mishra naam kaa ek bada saadhaaran-sa vakil diya gaya tha jisko lene se unhone saaf manaa kar diya.
 bismil ne chif court ke saamne jab dharapravaah angreji main faisle ke khilaaf bahes kii to sarkari vakil mullah ji baglein jhaankate najar aaye. bismil kii is tark kshamta par chif justise louis sharts ko unase yah poochna padaa - "mistar ramprasad! from vitch univarsity you haev teken da degree of laa?" is par unhone hans kar kaha tha- "excuj me sar! e kingmekar dajant rikhwire eni degree." adaalat ne is jawaab se chidhkar bismil dwaara 18 july 1927 ko di gayi swayan vakaalat karne kii arji khaarij kar di. uske baad unhone 76 prishth kii tarkpurna likhit bahes pesh kii. use pard kar jajon ne yah shankaa vyakt kii ki yah bahes bismil ne swayan na likhakar kisi vidhivetta se likhvai he. aakhirkaar adaalat dwaara unheen lakshmishankar mishra ko bahes karne kii ijaajat di gayi jinhen lene se bismil ne manaa kar diya tha.
 kakori kand kaa mukadmaa lakhanu main chal rahaa tha. pandit jagatnarayan mullah sarkari vakil ke saath urdu ke shaayar bhi the. unhone abhiyukton ke liye "muljiman" kii jagah "mulajim" shabd bol diya. phir kya tha, pandit ram prasad 'bismil' ne tapaak se un par ye chutili fabti kasi: "mulajim hamako mat kahiye, bada afsos hota he; adaalat ke adab se ham yahan tasharif laaye hai. palat dete hai ham mauje-hawadis apni jurrat se; ki hamane aandhiyon main bhi chiraag aksar jalaaye hai." unke kehane kaa matlab tha ki mulajim ve nahin, balki mullah ji hai jo sarkaar se tankhwaah pate hai. ve to raajnneetik bandi hai at: unke saath tameez se pesh aayen. iske saath hi yah chetavanee bhi de daali ki ve samudr kii laharon tak ko apane dussahas se palatney kaa dam rakhte hai; mukademe kii baaji palatnaa koun si badi baat he? bhala itnaa bolne ke baad kiski himmat thi jo bismil ke aage thahartaa. mullah ji ko paseene chhot gayi or unhone kanni kaatane main hi bhalaai samajhi. ve chupchaap pichley daravaaje se khisak liye. phir us din unhone koi jirah nahin kii.
 chif court main shacheendra nath sanyaal, bhoopendra nath sanyaal va banavaari laal ko chhodkar shesh sabhi krantikariyon ne apil kii thi. 22 agast 1927 ko jo faisla sunaaya gaya uske anusaar ram prasad bismil, rajendra nath lahidi va ashfak ulla khan ko ai pi si kii dfa 121 va 120 ke antargat aaajeevan karawas tathaa 302 va 396 ke anusaar phaansi evam thakur roshan singh ko pehali do dfaaon main 5+5 = kul 10 varsh kii kadi kaid tathaa agali do dfaaon ke anusaar phaansi kaa hukum hua. shacheendra nath sanyaal, jab jail main the tabhi likhit rup se apane kiye par pashchaatap prakat karte hue bhavishya main kisi bhi krantikari karrwai main hissaa na lene kaa vachan de chuke the. iske aadhaar par unki umr-kaid barkaraar rahi. shacheendra ke chote bhai bhoopendra nath sanyaal va banavaari laal ne apana-apana jurm kabool karte hue court kii koi bhi sajaa bhugatne kii andertaking pehle hi de rakhi thi isaliye unhone apil nahin kii or donon ko 5-5 varsh kii sajaa ke aadesh yathaavat rahe. chif court main apil karne ke baavjood yogeshchandra chatarji, mukundi laal va govindcharan car kii sajaayen 10-10 varsh se badhaakar umr-kaid main badal di gayin. sureshchandra bhattacharya va vishnusharan dublish kii sajaayen bhi yathaavat kaayam raheen. khubasurat handriting main likhakar apil dene ke kaaran keval pranavesh chatarji kii sajaa ko 5 varsh se ghataakar 4 varsh kar diya gaya. is kand main sabase kam sajaa ramnath pandeya ko hui. manmathanath gupt, jinaki goli se musafir maaraa gaya, kii sajaa 10 se badhaakar 14 varsh kar di gayi. kakori kand main prayukt moujar pistaul ke kaartoos chunki premakrishna khanna ke shastr-license par kharide gayi the jiske paryaapt sakshya mil jane ke kaaran premakrishna khanna ko 5 varsh ke kathor karawas kii sajaa bhugatni padi. 
 chif court kaa faisla aate hi samooche desh main sansani fail gayi. thakur manajit singh rathore ne central legislative kauncil main kakori kand ke sabhi phaansi praapt kaidiyon kii sajaayen kam karke aaajeevan karawas main badalane kaa prastaav pesh karne kii soochna di. kauncil ke kai sadasyon ne sar wiliam moris ko, jo us samay sanyukt praant ke governor the, is aashay kaa ek prarthana-patr bhi diya kintu unhone use asweekaar kar diya.
 central kauncil ke 78 sadasyon ne tatkaaleen vysarai va governor general edward fredrick lindle wood ko shimla main hastakshar yukt memorial bheja jis par pramukh rup se pan madan mohan malviya, mohammad ali jinna, en si kelkar, lala lajpat raay, govind vallabh pant, aadi ne hastakshar kiye the kintu vysarai par uskaa bhi koi asar na hua. ant main madan mohan malviya ke netritv main paanch vyaktiyon kaa ek pratinidhi mandal shimla jaakar vysarai se mila or unase yah prarthana kii ki chunki in chaaro abhiyukton ne likhit rup main sarkaar ko yah vachan diya he ki ve bhavishya main is prakaar kii kisi bhi gatividhi main hissaa na lenge or unhone apane kiye par pashchaatap bhi prakat kiya he atah jajment par punarvichaar kiya ja saktaa he. chif court ne apane faisle main bhi yah baat likhi thi. iske baavjood vysarai ne unhen saaf manaa kar diya.
 antatah barrister mohan laal saxena ne privi kauncil main kshamaadaan kii yachika ke dastauez taiyaar karke england ke vikhyath vakil es el polak ke paas bhijwaye. parantu landan ke nyaayadhishon va samraat ke vaidhanik salaahkaaron ne us par badi sakht daleel di ki is shadyantr kaa sutaradhar ram prasad bismil bada hi khatarnaak or peshewar apradhi he. yadi use kshamaadaan diya gaya to vah bhavishya main isse bhi bada or bhayankar kand kar saktaa he. us sthiti main sarkaar ko hindustan main shashan karnaa asambhav ho jaayegaa. is sabakaa parinaam yah hua ki privi kauncil main bheji gayi kshamaadaan kii apil bhi khaarij ho gayi.
 16 disambar 1927 ko bismil ne apni aatmakatha kaa aakhri adhyay purna karke jail se baahar bhijwa diya. 18 disambar 1927 ko mata-pita se antim mulaakaat kii or somvaar 19 disambar 1927 ko praat:kaal 6 bajkar 30 minute par gorakhpur kii jila jail main unhen phaansi de di gayi. bismil ke balidaan kaa samachar sunakar bahut badi sankhya main janata jail ke phatak par ekatra ho gayi. jail kaa mukhya dwaar band hi rakkha gaya or phansighar ke saamne vaali diwaar ko todakar bismil kaa shav unke parijanon ko saunp diya gaya. shav ko dedh lakh logon ne juluus nikaal kar puure shahar main ghumaate hue rapti nadi ke kinare rajghat par uskaa antim sanskaar kar diya.
 is ghatana se aahat hokar bhagatsingh ne janvari 1928 ke kirti main 'vidrohi' chhadmanaam naam se likhaa: "phaansi par le jate samay aapane bade jor se kaha - 'vande maataram! bharatmata kii jai!' or shaanti se chalate hue kaha - 'maalik teri raza rahe or tu hi tu rahe, baaki na main rahon na meri araju rahe; jab tak ki tan main jaan ragon main lahu rahe, tera hi zikr or teri justaju rahe!' phaansi ke takhte par khadey hokar aapane kaha - 'I wish the downfall of British Empire! arthath main british samrajya kaa patan chahta hoon!' uske pashchaat yah sher kaha - 'ab na ahle-valwale hai or na armaanon kii bheed, ek mit jane kii hasarat ab dile-bismil main he!' phir ishwar ke aage prarthana kii or ek mantra padhanaa shuru kiya. rassi khinchi gayi. ramprasad ji phaansi par latak gayi."
 apane lekh ke ant main bhagatsingh likhte hai - "aaj vah vir is sansar main nahin he. use angreji sarkaar ne apana sabase bada khufanaak dushman samajha. aam khyaal yahi tha ki vah gulam desh main janm lekar bhi sarkaar ke liye bada baari khatra ban gaya tha or ladaai kii vidya se khub parichit tha. aapako mainpuri shadyantr ke netaa shri gendaalal dikshit jaise shoorveer ne vishesh taur par shiksha dekar taiyaar kiya tha. mainpuri ke mukademe ke samay aap bhagkar nepal chale gayi the. ab vahi shiksha aapaki mrityu kaa kaaran bani. 7 baje aapaki laash mili or bada baari juluus niklaa. 'swadesh' main prakashit ek samachar ke anusaar aapaki mata ne kaha tha - 'main apane putr kii is mrityu par prasann hoon, duhkhi nahin. main shri ramachandra jaisaa hi putr chaahati thi. vaisaa hi meraa 'ram' tha. bolo shri ramachandra kii jai!'
 itr phulel or phulon kii varsha ke bich unki laash kaa juluus ja rahaa tha. dukandaaron ne unke shav ke upar veshumaar paise phenke. dopaher 11 baje aapaki laash shamshaan-bhoomi pahaunchi or antim-kriya samaapt hui. aapke patr kaa aakhri hissaa aapaki seva main prastut he - 'main khub sukhi hoon. 19 taarikh ko praatah jo hona he uske liye taiyaar hoon. paramatma mujhe kaaphi shakti denge. meraa vishwaas he ki main logon kii seva ke liye phir jald hi is desh main janm loonga. sabhi se meraa namaskara kahen. dayaa kar itnaa kaam or karnaa ki meri ore se pandit jagatnarayan ko antim namaskara kah dena. unhen hamaare khun se lathpath rupayon ke bistar par chaiyn kii neend aaye. budhaape main ishwar unhen sadbuddhi de."
 ramprasad ji kii sari hasaraten dil-hi-dil main rah gayin. aapane ek lambaa-chaudaa elaan kiya he jise sankshep main ham duusari jagah de rahe hai. phaansi se do din pehle si.ai.di. ke dipti es.pi. or seshan jaj mi. hamiltan aapse minnaten karte rahe ki aap maukhik rup se sab baaten bataa do. aapako pandraa hajaar rupaya nakad diya jaayegaa or sarkari kharche par vilaayat bhejkar barrister kii padhai karwaai jaayegi. lekin aap kab in sab baton kii parvaah karte the. aap to hukuumaton ko thukaraane vaale va kabhi-kabhaar janm lene waalon main se the. mukademe ke dinon aapse jaj ne poocha tha - 'aapke paas koun si degree he?' to aapane hanskar jawaab diya tha - 'samraat banane waalon ko degree kii koi jarurat nahin hoti, clive ke paas bhi to koi degree nahin thi.' aaj vah vir hamaare bich nahin he, aah!"
 bismil kii antyeshti ke baad baba raghav das ne gorakhpur ke paas sthit devaria jile ke barhaj naamak sthaan par tamrapaatr main unki asthiyon ko sanchit kar ek chabutara jaisaa smriti-sthal banavaa diya. 
 1927 main bismil ke saath 3 anya krantikariyon ke balidaan ne puure hindustan ke hriday ko hilaakar rakh diya. 9 agast 1925 ke kakori kand ke faisle se utpann paristhitiyaan ne bhartiya swatantrata sangram kii dasha or disha donon hi badal di. samooche desh main sthaan-sthaan par chinagaarion ke rup main nai-nai samitiyaan gathit ho gayin. betia main fanindranath kaa hindustani seva dal, punjab main sardaar bhagat singh kii noujvaan sabha tathaa lahore main sukhdev kii gupt samiti ke naam se kai krantikari sansthaayen janm le chuki thim. hindustan ke kone-kone main kranti kii aag dawanal kii tarah fail chuki thi. kanpur se ganeshashankar vidhyaarthee kaa pratap va gorakhpur se dasharath prasad dvivedi kaa swadesh jaise akhbaar is aag ko hawa de rahe the.
 kakori kand ke ek pramukh krantikari chandrasekhar aaazaad, jinhen ram prasad bismil unke paare jaise chanchal swabhaav ke kaaran quick silver kaha karte the, puure hindustan main bhes badal kar ghoomte rahe. unhone bhinn-bhinn samitiyon ke pramukh sanghathankartaaon se sampark karke sari krantikari gatividhiyon ko ek sutara main pirone kaa kaary kiya. 8 va 9 sitambar 1928 main firozshah kotla dilli main ech aar e, noujvaan sabha, hindustani seva dal va gupt samiti kaa vilay karke ech es aar e naam se ek nayi krantikari party kaa gathan hua. is party ko bismil ke bataaye raste par chalakar hi desh ko aaazaad karana tha kintu british samrajya ke daman chakra ne vaisaa bhi nahin hone diya.
 30 oktober 1928 ko simon kamishan kaa virodh karte hue lala lajpat raay dipti suprintandent je pi sanders ke barbar lathicharge se buree tarah ghayal hue or 17 navambar 1928 ko unki mrityu ho gayi. is ghatana se aahat ech es aar e ke chaar yuvakon ne 17 disambar 1928 ko lahore jaakar din dahaade sanders kaa vadh kar diya or faraar ho gayi. sanders hatyakand ke pramukh abhiyukt sardaar bhagat singh ko police punjab main talash rahi thi jabaki vah european ke bhes main kalakatta jaakar bengal ke krantikariyon se bam banane kii takanic or saamagree jutaney main lage hue the. dilli se 20 mile dur greater noida express ve ke nikat sthit nalgadha gaanv main rahakar bhagat singh ne do bam taiyaar kiye or batukeshwar dutt ke saath jaakar 8 april 1929 ko dilli kii central asembli main us samay visphot kar diya jab sarkaar jan virdohi kanoon paarit karne ja rahi thi. is visphot ne baheri sarkaar par bhale hi asar na kiya ho parantu samooche desh main adbhut jan-jaagran kaa kaam avashya kiya.
 bam visphot ke baad donon ne "inkulab! jindabad!!" va "samrajyavad! murdaabaad!!" ke joardaar naare lagaaye or ech es aar e ke pamfalet hawa main oochaal diye. asembli main maujuud surakshakarmiyon - sarjint terry va inspector johnson ne unhen vahiin giraftaar karke jail bhej diya. yah sansanikhej khabar agle hi din samooche desh main fail gayi. 4 may 1929 ke abhyuday main elahabaad se yah samachar chapa - aisembali kaa bam cese: kakori cese se iskaa sambandh he. ai pi si kii dfa 307 va explosive act kii dhara 3 ke antargat in donon ko umr-kaid kaa dand dekar alag-alag jelon main rakkha gaya. jail main raajnneetik bandiyon jaisi suvidhaon kii maang karte hue jab donon ne bhukh hadtaal shuru kii to un donon kaa sambandh sanders-vadh se jodate hue ek or cese kaayam kiya gaya jise lahore conspiresi cese ke naam se janaa jaataa he. is cese main kul 24 log namjad hue, inamen se 5 faraar ho gayi, 1 ko pehle hi sajaa ho chuki thi, shesh 18 par cese chalaa. inamen se ek - yatindranath das kii borstal jail lahore main lagaataar bhukh hadtaal karne se mrityu ho gayi, shesh bache 17 main se 3 ko phaansi, 7 ko umr-kaid, ek ko 7 varsh va ek ko 5 varsh kii sajaa kaa hukum hua. teen ko tribunel ne reeha kar diya. baaki bache teen abhiyukton ko adaalat ne sakshya na milane ke kaaran chhod diya.
 phaansi kii sajaa paye teenon abhiyukton - bhagat singh, raajaguru va sukhdev ne apil karne se saaf manaa kar diya. anya sajayaftaa abhiyukton main se sirf 3 ne hi privi kauncil main apil kii. 11 farvari 1931 ko landan kii privi kauncil main apil kii sunwaayee hui. abhiyukton kii ore se edwocket print ne bahes kii anumati maangi thi kintu unhen anumati nahin mili or bahes sune bina hi apil khaarij kar di gayi. chandrasekhar aaazaad ne inaki sajaa kam karaane kaa kaaphi prayaas kiya. ve hardoi jail main jaakar ganeshashankar vidhyaarthee se mili. vidhyaarthee se paraamarsh kar ve elahabaad gayi or jawaharlal nehru se unke nivas-sthaan anand bhawan main bhent kii or unase yah aagrah kiya ki ve gandhi ji par lord irvin se in teenon kii phaansi ko umr - kaid main badalawaane ke liye jor daalen. nehru ji ne jab aaazaad kii baat nahin maani to aaazaad ne unase kaaphi der tak bahes kii. is par nehru ne krodhit hokar aaazaad ko tatkaal vahaan se chale jane ko kaha. azaad apane takiyakalam "ssala" ke saath bhunbhunate hue nehru ke dring room se baahar nikle or apni cycle par baithkar alfred park kii ore chale gayi. alfred park main apane ek mitra sukhdevraj se mantranaa kar hi rahe the tabhi si ai di kaa es es pi note babar jeep se vahaan aa pahunchaa. uske peeche-peeche baari sankhya main karnalganj thane se police bhi aa gayi. donon ore se hui bhayankar golibari main aaazaad ko veergati praapt hui. yah 27 farvari 1931 kii ghatana he. 23 march 1931 ko nirdhaarit samay se 13 ghante purv bhagat singh, sukhdev or raajaguru ko lahore kii central jail main shaam ko 7 baje phaansi de di gayi. yah jail minial ke niyamon kaa khulaa ulanghan tha, par koun sunne vaala tha? in teenon kii phaansi kaa samachar milte hi puure desh main markat much gayi. kanpur main hindu-muslim danga bhadak uthaa jise shant karwaane kii koshish main krantikariyon ke shubhachintak ganeshashankar vidhyaarthee bhi shahid ho gayi. is prakaar disambar 1927 se march 1931 tak ek-ek kar desh ke 11 narsingh aazaadee kii bhent chadh gayi.
 uttar bharat kii krantikari gatividhiyon ke alaava bengal kii ghatnaon kaa lekha-jokha bhi itihaas main darz he. hindustan republican association main bengal ke bhi kai krantikari shaamil the jinamein se ek rajendranath lahidi ko nirdhaarit tithi se 2 din purv 17 disambar 1927 ko phaansi diye jane kaa kaaran keval yah tha ki bengal ke krantikariyon ne phaansi kii nishchit tithi se ek din purv arthath 18 disambar 1927 ko hi unhen gonda jail se chhudaa lene kii yojana bana lee thi. isaki soochna si ai di ne british sarkaar ko de di thi. 13 janvari 1928 ko manindranath banerjee ne chandrasekhar aaazaad ke uksaane par apane sage chachaa ko, jinhen kakori kand main ahm bhoomika nibhaane ke puraskaraswaroop di es pi ke pad par pronnat kiya gaya tha, unheen kii sarvice revolver se maut ke ghat utaar diya. disambar 1929 main machuaa bazaar gali sthit niranjan sengupta ke ghar chapa padaa, jisamen 27 krantikariyon ko giraftaar kar cese kaayam hua or 5 ko kalepani kii sajaa di gayi. 18 april 1930 ko master surya sen ke netritv main chatagaanv shastraagaar luutane kaa prayaas hua jisamen surya sen va tarakeshwar dastigaar ko phaansi evam 12 anya ko umr-kaid kii sajaa hui. 8 agast 1930 ko ke ke shukla ne jhansi ke kamishnar smith par goli chalaa di, use mrityu-dand mila. 27 oktober 1930 ko ugantar party ke sadasyon ne sureshchandra das ke netritv main kalakatta main talla tehsil kii tregeri luutane kaa prayaas kiya, sabhi pakade gayi or kalepani kii sajaa hui. april 1931 main memansingh dakaiti daali gai jisamen gopal acharya, satishchandra homi va hemendra chakravarti ko umr-kaid kii sajaa mili.
 in sab ghatnaon kaa congress party par bhi vyapak asar padaa. subhaashachandr bose jaise navayuvak gandhi ji kii nitiyon kaa mukhar virodh karne lage the. jo gandhi san 1922 se 1927 tak raajnneeti ke patal se ekadam adrishy ho chuke the ab vahi gandhi ji ram prasad bismil va unke saathiyon ke balidaan ke baad phir se tevar badalte hue congress main apni manmarjee kaa adhyaksh chunavaane or manachaahi nitiyaan lagu karwaane lage the. unase tang aakar subhaashachandr bose ne lagaataar do baar - san 1938 ke tripuri va san 1939 ke haripura chunaav main congress adhyaksh kaa pad jeet kar gandhi ji ko aaina dikhaane kaa dussahas kiya tha. kintu gandhi ji ne congress varking cameti main lobbying karke subhash ko tang karnaa shuru kar diya jisase dukhi hokar unhone congress chhod di or forward block ke naam se apni alag party bana lee. uske baad jab unhen laga ki gandhi ji sarkaar se milakar unke kaam main roda atakaate hi rahenge to unhone ek din hindustan chhod diya or japan pahunchakar ai en e arthath aaazaad hind fouj kii kaman samhaal lee.
 duusare vishwa yuddh main england ko buree tarah ulajhata dekh jaise hi netaji ne aaazaad hind fouj ko "dilli chalo" kaa naaraa diya, gandhi ji ne maukey kii najaakat ko bhaanpate hue 8 agast 1942 kii raat main hi bombay se angrejon ko "bharat chodo" va bharatiyon ko "karo yaa maro" kaa aadesh jari kiya or sarkari suraksha main yarvada sthit aagaa khan pales main chale gayi. 9 agast 1942 ke din is aandolan ko bahadur shastri sareekhe ek chote se vyakti ne prachand rup de diya. 19 agast,1942 ko shastri ji giraftaar ho gayi. 9 agast 1925 ko british sarkaar kaa takhta palatney ke uddeshy se 'bismil' ke netritv main hindustan prajatantra sangh ke das jujharu kaaryakartaaon ne kakori kand kiya tha jisaki yaadgaar taaja rakhane ke liye puure desh main prativarsh 9 agast ko "kakori kand smriti - diwas" manaane kii parampara bhagat singh ne prarambh kar di thi or is din bahut badi sankhya main noujvaan ekatra hote the. gandhi ji ne ek sochi-samajhi ranneeti ke tahat 9 agast 1942 kaa din chunaa tha.
 9 agast 1942 ko din nikalne se pehle hi congress varking cameti ke sabhi sadsy giraftaar ho chuke the or congress ko gaiyrkanoonee sanstha ghoshit kar diya gaya. gandhi ji ke saath bharat kokila sarojini naidu ko yarvada ke aagaa khan pales main sari suvidhaon ke saath, dow rajendra prasad ko patna jail main va anya sabhi sadasyon ko ahmednagar ke kile main najarband rakhane kaa naatak british samrajya ne kiya tha taaki janandolan ko dabaane main bal-prayog se inamen se kisi ko koi haani na ho. sarkari aankadon ke anusaar is janandolan main 940 log maare gayi 1630 ghayal hue,18000 di0 ai0 aar0 main najarband hue tathaa 60229 giraftaar hue. aandolan ko kuchalane ke ye aankade dilli kii central asembli main onorebul home member ne pesh kiye the.
 san 1943 se 1945 tak netaji subhaashachandr bose ne aaazaad hind fouj kaa netritv kiya. unke sainik "sarfaroshi kii tamanna, ab hamaare dil main he; dekhnaa he jor kitna baju-e-kaatil main he?" jaisaa sambodhi - geet or "kadam-kadam badhaaye ja, khushi ke geet gaaye ja; ye jindagi he kaum kii, tu kaum pe lutaaye ja!" sareekhe kaumi-taraane faujee band kii dhun ke saath gaate hue singapore ke raste kohima tak aa pahunche. tabhi japan par amareeki parmaanu hamale ke kaaran netaji ko apni ranneeti badalani padi. ve vimaan se rus jane kii taiyaari main jaise hi formosa ke taihoku airbase se ude ki 18 agast 1945 ko unke 97-2 model haivi bombar plane main aag lag gayi. unhen ghayal avasthaa main taihoku army hospital le jaaya gaya jahaan raat 9 baje unki mrityu ho gayi.
 netaji kii maut or aaazaad hind fouj ke adhikariyon par mukademe kii khabar ne puure hindustan main tufaan machaa diya. iske falswaroop duusare vishwayuddh ke baad bombay bandargah par utre nausainikon ne baghawat kar di. 18 farvari 1946 ko bombay se shuru hua yah nausainik vidroh desh ke sabhi bandargahon va mahanagaron main fail gaya. 21 farvari 1946 ko british army ne bombay pahunch kar hamaare nausainikon par goliyaan chalaayin jiske parinamswaroop keval 22 farvari 1946 ko hi 228 log maare gayi tathaa 1046 ghayal hue. yah us samay kaa sabase bhayankar daman tha jo krur british sarkaar ne hindustan main kiya.
 bharatvarsh ko british samrajya se mukt karaane main yun to asankhya veeron ne apana amuly balidaan diya parantu ram prasad bismil ek aise adbhut krantikari the jinhone atyant nirdhan parivaar main janm lekar saadhaaran shiksha ke baavjood asaadhaaran pratibha or akhand purusharth ke bal par hindustan prajatantra sangh ke naam se deshvyapee sanghathan khadaa kiya jisamen ek - se - badhkar ek tejasvi va manasvee navayuvak shaamil the jo unke ek ishaare par is desh kii vyavastha main amul parivartan kar sakate the kintu ahimsa kii duhai dekar unhen ek-ek karke mitaane kaa krurtam shadyantr jinhone kiya unheen kaa chitra bhartiya patr mudra par diya jaataa he. jabaki america main ek va do amareeki dollar par aaj bhi jorge washington kaa hi chitra chhapata he jisane america ko angrejon se mukt karaane main pratyaksh rup se aamane-saamne yuddh ladaa tha.
 bismil kii pehali pustak san 1916 main chhapi thi jiskaa naam tha-america kii swatantrata kaa itihaas. bismil ke janm shatabdi varsh: 1996-1997 main yah pustak swatantra bharat main phir se prakashit hui jiskaa vimochan bharat ke purv pradhanmantri atal bihari vaajapeyi ne kiya." us kaarykram main rashtriya swayamsevak sangh ke tatkaaleen sarasanghachaalak pro rajendra singh bhi upasthit the. is sampoorn granthavali main bismil kii lagbhag do sau pratibandhit kavitaaon ke atirikt paanch pustaken bhi shaamil kii gayi thim. parantu aaj tak kisi bhi sarkaar ne bismil ke kranti-darshan ko samajhane va us par shodh karwaane kaa prayaas hi nahin kiya. jabaki gandhi ji dwaara 1909 main vilaayat se hindustan lautate samay pani ke jahaaj par likhi gayi pustak hind swaraj par anekon sangoshtiyaan huin. bismil sareekhe asankhya shaheedon ke sapanom kaa bharat banane kii aavashyaktaa he.
 bismil ek lekhak the or unhone kai kavitaayen, gazalen evam pustaken likhi thim. kuch pramukh kavitaaon va gazalon ke bare main neeche diya ja rahaa he.
 varsh 1985 main vigyaan bhawan, nai dilli main yojit bharat or vishwa sahitya par anterrashtriya sangoshtee main ek bhartiya pratinidhi ne apane lekh ke saath pandit ramprasad bismil kii kuch lokapriy kavitaaon kaa dwibhashik kavy roopaantar prastut kiya tha jise unki pustak se saabhaar uddhrut karke angreji vicistrot par de diya gaya he taaki hindi ke pathak bhi un rachanaaon kaa anand le saken.
 ramprasad 'bismil' kii jin pustakon kaa vivaran miltaa he, unke naam is prakaar hai:
 bismil kii aatmakatha ko hindi main kakori shadyantr naamak ek pustak ke andar nij jivan kii ek chata ke naam se bhajanlaal bukseller ne art press sindh se or kakori ke shahid sheershak se ganesh shankar vidhyaarthee ne pratap press, kanpur se chapa tha. suparintendent government press elahabaad se kinhin bhishma ke chhadmanaam naam se anudit hokar yahi pustak san 1929 main angreji main bhi chhapi thi. british raaj ke dauraan sanyukt praant agra va avadh ke khufia vibhaag ne yah pustak prayek jile ke police adhikariyon ko bhijwayi thi.
 hindi-angreji ke alaava:
 kul aath bhashaaon main iskaa anuwaad prakashit ho chukaa he. krantikariyon ke jivan ke upar sarvaadhik granth likhane vaale hindi sahityakar shrikrishna saral ne apane granth krantikari kosh main bismil kii aatmakatha ko navayuvakon ke liye ek adarsh morganirdeshika batalaaya he. isamen unke ekadash varshiya krantikari jivan kaa nichod diya gaya he. ise adyopant padhane ke baad kaisaa bhi navayuvak ho, vyavastha-parivartan athwa kranti ke liye hinsa kaa maarg apana hi nahin saktaa.
 gyaarah varsh ke krantikari jivan main unhone kai pustaken bhi likhin. jinamein se gyaarah pustaken hi unke jivan kaal main prakashit ho sakin. british raaj main un sabhi pustakon ko zabt kar liya gaya. swatantra bharat main kaaphi khojbin ke pashchaat unki likhi hui jo bhi pramanik pustaken is samay pustakaalayon main uplabdh hai, unka vivaran yahan diya ja rahaa he:
 janvari 1928 ke kirti main bhagat singh ne kakori ke shaheedon ke bare main ek lekh likhaa tha. kakori ke shaheedon kii phaansi ke halaat sheershak lekh main bhagatsingh bismil ke bare main likhte hai:
 "shri ramprasad 'bismil' bade honhaar noujvaan the. gazab ke shaayar the. dekhne main bhi bahut sundar the. yogya bahut the. jaanane vaale kehete hai ki yadi kisi or jagah yaa kisi or desh yaa kisi or samay paidaa hue hote to senadhyaksh banate. aapako puure shadyantr kaa netaa mana gaya. chaahe bahut zyada padhe hue nahin the lekin phir bhi pandit jagatnarayan jaise sarkari vakil kii sud-budh bhula dete the. chif court main apni apil khud hi likhi thi, jisase ki jajon ko kahana padaa ki ise likhane main jarur hi kisi budhimaan va yogya vyakti kaa haath he."
 rashtriya swayamsevak sangh ke chaturth sarasanghachaalak rajju bhaiya ne ek pustak main bismil ke bare main likhaa he:
 "mere pitaaji san 1921-22 ke lagbhag shahjahanpur main ejeeniyar the. unke sameep hi ejiniyaron kii us colony main kakori kand ke ek pramukh sahyogi shri premakrishna khanna ke pita shri rhibahadur ramakrishna khanna bhi rahete the. shri ram prasad 'bismil' premakrishna khanna ke saath bahudhaa is colony ke logon se milane aate the. mere pitaaji mujhe bataaya karte the ki 'bismil' ji ke prati sabhi ke man main apaar shraddha thi. unka jivan bada shuddh or saral, pratidin niyamit yoga or vyaayaam ke kaaran sharir bada pusht or balashaali tathaa mukhmandal oj or tej se vyaapt tha. unke tej or purusharth kii chhap un par jivan bhar bani rahi. mujhe bhi ek saamaajik kaaryakarta maanakar ve praaia: 'bismil' ji ke bare main bahut-si baaten bataaya karte the." - pro rajendra singh sarasanghachaalak rashtriya swayamsevak sangh
 hindi ke prakhar vichaarak ramvilas sharma ne apni pustak swadhinata sangram: badalte pariprekshya main bismil ke bare main badi bewak tippanee kii he:
 "aisa kam hota he ki ek krantikari duusare krantikari kii chhavi kaa varnan kare or donon hi shahid ho jaayen. ramprasad bismil 19 disambar 1927 ko shahid hue, usase pehle may 1927 main bhagatsingh ne kirti main 'kakori ke veeron se parichay' lekh likhaa. unhone bismil ke bare main likhaa - 'aise noujvaan kahan se mil sakate hai? aap yuddh vidya main bade kushal hai or aaj unhen phaansi kaa dand milane kaa kaaran bhi bahut had tak yahi he. is vir ko phaansi kaa dand mila or aap hans diye. aisa nirbhik vir, aisa sundar jawan, aisa yogya va ucchkoti kaa lekhak or nirbhay yoddha milanaa kathin he.' san 1922 se 1927 tak ramprasad bismil ne ek lambi vaicharik yatra puri kii. unke aage kii kadi the bhagatsingh."
