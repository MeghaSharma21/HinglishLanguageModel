 
 asian junglee bhainsa kii sankhya aaj 4000 se bhi kam rah gai he. ek sadi pehle tak puure dakshin purv asia main badi taadaad main paye jane vaala junglee bhainsa aaj keval bharat, nepal, burma or thailand main hi paaya jaataa he. bharat main kajiranga or maanas rashtriya udyaan main ye paaya jaataa he. madhya bharat main yah chhattisgarh main raipur sambhag or bastar main paaya jaataa he.
 chhattisgarh main inaki darj sankhya aath he jinhe ab surakshit ghere main rakh kar unka prajnan kaarykram chalaaya ja rahaa he. lekin usamen bhi samasya yah he ki maadaa keval ek he or us maadaa par bhi ek gramin kaa daawa he, ki vah uski paaltu bhens he. khayr gramin ko to muaavja de diya gaya par samasya fir bhi bani hui he, maadaa keval nar shavakon ko hi janm de rahi he, ab tak usne do nar bachhdon ko janm diya he. pehle nar shaavak ke janm ke baad hi van adhikariton ne maadaa shaavak ke janm ke liye puja paath or mannaton tak kaa sahaara liya. or to or shashan ne to ek kadam aage jaakar udyaan main mahila sanchalika kii niyukti bhi kar di, taaki maadaa bhens ko kuch ishaara to mili, par nateeja fir vahi hua maadaa ne fir nar shaavak ko hi janm diya. shaayad paaltu bhainson par lagu hone vaali kahawat ki bhens ke aage been bajaaye bhens khadi paguravai junglee bhainson par bhi lagu hoti he.
 maadaa apane jivan kaal main 5 shavakon ko janm detii he, inaki jivan avadhi 9 varsh kii hoti he. nar shaavak do varsh kii umr main jhund chhod dete hai. shavakon kaa janm aksar barish ke mausam ke ant main hota he. aam taur par maadaa junglee bhaisen or shaavak jhund bana kar rahati he or nar jhund se alag rahete hai par yadi jhund kii koi maadaa garbh dhaaran ke liye taiyaar hoti he to sabase taqatvar nar uske paas kisi or nar ko nahin aane detaa. yah nar aam taur par jhund ke aasapaas hi bana rahata he. yadi kisi shaavak kii maa mar jaye to duusari maadaayen use apana leti hai. inkaa swabhaavik shatru baagh he, par yadi junglee bhainsa kamjor boodha yaa biimaar ho to junglee kutton or tenduon ko bhi inkaa shikaar karte dekha gaya he. vaise inako sabase bada khatra paaltu maweshiyon kii sankramit bimariyon se hi he, inamen pramukh beemaari foot and mouth he. ridanrpest naam kii beemaari ne ek samay inaki sankhya main bahut kami laa di thi.
 in par doosraa bada khatra genetic pradooshan he, junglee bhainsa paaltu bhainson se sampark sthapit kar letaa he. haalanki flamand or tulaach jaise shodhakartao kaa maananaa he ki aam taur par junglee nar bhainsa paaltu nar bhainse ko maadaa ke paas nahin aane detaa par swayan paaltu maadaa bhainse se sampark kar letaa he par is vishay par abhi gaharaai se shodh kiya janaa baaki he. madhya bharat ke jin ilaakon main yah paaya jaataa he, vahaan kii paaltu bhaisen bhi inase milti julati najar aati he. is baat ko ek mjedaar ghatana se samajha ja saktaa he. kuch varshon pehle bijapur ke van-mandladhikari shri raman pandya ke saath bambai natural history socity kii ek team junglee bhaison kaa adhyayan karne or chitra lene ke liye indravati rashtriya udyaan pahaunchi, unhen junglee bhainson kaa ek bada jhund najar aayaa or unke saikado chitra liye gayi or ek shriman jo us samay desh main junglee bhainson ke bade jaankaar maane jate the, baaki logo ko junglee bhainson or paaltu bhainson ke bich antar samajhane main vyast ho gayi tabhi achaanak ek charvaaha aayaa or sari bhainson ko haank kar le gaya.
 madhya bharat main junglee bhainson ke viluptata kii kagaar par pahunchne kaa ek pramukh kaaran uskaa vyahvaar he. jahaan ek ore gaur barish main unche sthanon par chale jate hai, vahi junglee bhainse maidaanon main kheton ke aas paas hi rahete hai or kheto ko bahut nuksaan pahunchaate hai. is kaaran gaanv vaale unka shikaar kar dete hai. ek kaaran yah bhi he ki prakritik jangalon kaa vinaash kar diya gaya he or unke sthaan par shahari jaruraton ko puraa karne vaale sagaun, saal, nilgiri jaise pedo kaa ropan kar diya he. inamen se kuch ke pattey akhaadya he, inke neeche vah ghaas nahin ug paati jinako ye khate he, vaise bhi junglee bhainse bahut chuninda bhojan karti he. is kaaran bhi inkaa gaanv waalon se takaraav bahut bad gaya he.
 takaraav badhane kaa ek kaaran yah bhi he, ki pehle adivasee berwa paddati se kheti karte the. isame unako zyada mehnat nahin kerani padati thi. jangal ke tukade jala kar uname bina hal chalaaye beej chhidak diye jate the. raakh ek behad uttam urvarak kaa kaam karti thi. paidaavaar bhi bahut acchhee mil jaati thi. iske alaava jangalo main kandamul or fal bhi prachurtaa se mil jate the. yada kada kiye jane vaale shikaar se bhi unhe bhojan kii kami nahin hoti thi. ve kheti par purna rup se nirbhar nahin the. isaliye vanya praaniyon dwaara fasal main se kuch hissaa kha liye jane par iname bair bhav nahin aata tha. or har do yaa teen saal main jagah badal liye jane ke kaaran pichhli jagah ghaas ke maidan ban jate the. vanya praaniyon ko chaare kii koi kami nahin hoti thi. atah yada kada kiye jane vaale shikaar se unki sankhya main koi kami nahin aati thi.
 ab chunki adivaasiyon ke paas sthai khet hai, jinaki urvartaa uttarottar kam hoti jaati he. or iname hal chalaanaa kharpatvaar nikaalnaa or urvarak daalane jaise kaam karne padate he, jiname kaafii shram or paisa lagata he. iske alaava kheton kii gheraabandi ke liye baans-balli or anya van utpaada lene kii ijaajat bhi nahin he, atah ab adivasee apni fasalon ke nuksaan par vanya praaniyon ke jaani dushman ho jate hai. inhi sab karno se junglee bhainse aaj durlabhtam praaniyon ke shrenee main aa gayi hai.
 khayr yah sab ho chukaa he or is nuksaan kii bharpai karnaa hamaare bas main nahin he. lekin ek jagah aisi he jo aaj tak vikaas ke vinaash se achhuti he. vah jagah aaj bhi thik waisi he jaisaa prakruti ne use karodo saalon ke vikaas kram se banaaya he, jahaan aaj bhi berwa paddati se kheti hoti he or jahaan aaj bhi van bhainsa bade jhundo main shaan se vichrata dekha ja saktaa he, jahaan badi sankhya main baagh, bhaaluu, dhol, pahari maina or anek anya jaanavar shanti se apana apana jivan yaapan kar rahe hai. jahaan prakruti pradutt hajaaron kism kii vanaspatiyaan, ped paudhe jiname se anek aaj shesh bharat se vilupt ho chuke hai, fal phul rahe hai.
 kareeb 5000 varg kilometre ke is swarg kaa naam he abujhmaad. naa yahan dhuna udaate kaarkaane hai or naa hi dhul udaati khadaanen or naa hi ve sadake hai jinase hokar vinaash yahan tak pahunch sake. par yah sab kuch badalane vaala he or kuch to badal bhi chukaa he. yahan par rahane vaale adivasingian ko tathakthith kamred bandooke thama rahen hai. hajaaro saalon tak swarg rahi is dharti par in swayambhu kamredon ne baroodon ke dher laga diye hai. is suramya dharti par in logo ne aisi barudi surange bicha di hai, jo suraksha balon adivaasiyon or vanya praaniyon main fark nahin kar saktin. or sabase bade khed kii baat to yah he, ki jin yojanaon kaa dar dikhaa kar inhone adivaasiyon ko bhadkaaya tha, hamaari sarkaar aaj unheen ko lagu karne ja rahi he. abujhmaad main bina pahunche or bina koi adhyayan karaaye yahaan khadaanon kaa aavanton kiya ja rahaa he. or hamaare vanshajon kii is dharohar ko isaliye nahin barabaad kiya jaayegaa, ki desh main louh ayask kii koi kami he, balki is ayask ko niryaat karke pehle hi dhan kuber ban chuke khadaanapatiyon kaa laalach ab sari simaaen tod chukaa he or ve itane taqatvar ho chuke hai, ki ab ve netaaon ke nahin balki netaa unke ishaaron par naachte he. unki najaron main vanyapraani or adivaasiyon kii koi keemat nahin. prakritik asantulan, global varming, nadiyon kaa pani viheen hona or akaal jaise shabdon kaa inase koi vaasta nahin. jab tak duniya main ek bhi jagah rahane laayak rahegi tab tak inke paas maje se jeene kaa paisa to bharpoor hoga hi. inhi karatuuton se hamaare in jangalon main bachi hui junglee bhainson kii aabaadi bhi nasht ho jaayegi.
