 hanuman prasad poddar kaa naam gita press sthapit karne ke liye bharat va vishwa main prasiddh he. gita press uttar pradesh ke gorakhpur nagar main sthit he. unako pyaar se bhai ji kahkar bhi bulaate hai.
 aaj gita press gorakhpur kaa naam kisi bhi bhartiya ke liye anjaanaa nahin he. sanathan hindu samskruti main aasthaa rakhane vaala duniya main shaayad hi koi aisa parivaar hoga jo gita press gorakhpur ke naam se parichit nahin hoga. is desh main or duniya ke har kone main ramayana, gita, veda, puraana or upanishad se lekar pracheen bharat ke rishiyon -muniyon kii kathaon ko pahunchaane kaa ek maatr shrey gita press gorakhpur ke sansthaapak bhayeeji hanuman prasad poddar ko he. prachaar-prasar se dur rahakar ek akinchan sevak or nishkaam karmyogi kii tarah bhayeeji ne hindu samskruti kii manyataon ko ghar-ghar tak pahunchaane main jo yogadan diya he, itihaas main uski misaal milanaa hi mushkil he.
 bhartiya panchang ke anusaar vikram samvath ke varsh 1949 main aswin krishna kii pradosh ke din unka janm hua. is varsh yah tithi shanivaar, 6 oktober ko he. rajasthan ke ratangarh main lala bhimraj agarwal or unki patni rikhibai hanuman ke bhakt the, to unhone apane putr kaa naam hanuman prasad rakh diya. do varsh kii aayu main hi inaki mata kaa swargvaas ho jane par inkaa paalan-poshan daadi maan ne kiya. daadi maan ke dharmik sanskaron ke bich balak hanuman ko bachapan se hi gita, ramayana veda, upanishad or puraanon kii kahaniyaan padhan-sunne ko mili. in sanskaron kaa balak par gaharaa asar padaa. bachapan main hi inhen hanuman kavach kaa paath sikhaaya gaya. nimbark sampradaay ke sant brajadas ji ne balak ko diksha di.
 us samay desh gulaami kii zanjeeron main jakadaaa hua tha. inke pita apane kaarobaar kaa vajah se kalakatta main the or ye apane dadaji ke saath assam main. kalakatta main ye swatantraaa andolan ke krantikariyon arvind ghosh, deshbandhu chitaranjan das, pan jhabarmal sharma ke sampark main aae or azaadi andolan main kud pade. iske baad lokmaanya tilak or gopalkrishna gokhale jab kalakatta aae to bhai ji unke sampark main aae iske baad unki mulaakaat gandhiji se hui. vir savkarkar dwaara likhe gaye '1857 kaa swatantry samar granth' se bhai ji bahut prabhavit hue or 1938 main ve vir saavarkar se milane ke liye mumbai chale aae. 1906 main unhone kapadon main gaay kii charbi ke prayog kiye jane ke khilaaf andolan chalaaya or videshi vastuon or videshi kapadon ke bahishkaar ke liye sangharsh ched diya. yuvavastha main hi unhone khaadi or swadeshi vastuon kaa prayog karnaa shuru kar diya. vikram samvath 1971 main jab mahaamanaa pan. madan mohan malviya banaras hindu vishvavidhyalay kii sthapana ke liye dhan sangrah karne ke uddeshy se kalakatta aae to bhayeeji ne kai logon se milakar is kaary ke liye daan-raashi dilwaai.
 kalakatta main aazaadee andolan or krantikariyon ke saath kaam karne ke ek maamle main tatkaaleen british sarkaar ne hanuman prasad poddar sahit kai pramukh vyapaariyon ko rajdroh ke aarope main giraftaar kar jail bhej diya. in logon ne british sarkaar ke hathiyaaron ke ek jakhire ko lootakar use chhipaane main madad kii thi. jail main bhayeeji ne hanuman ji kii aradhana karnaa shuru kardi. baad main unhen alipur jail main nazarband kar diya gaya. nazarbandi ke dauraan bhayeeji ne samay kaa bharpoor sadupyog kiya vahaan ve apni dincharya subah teen baje shuru karte the or puraa samay paramatma kaa dhyaan karne main hi bitaate the. baad main unhen najarband rakhte hue punjab kii shimalpal jail main bhej diya gaya. vahaan kaidi marijon ke swasthya kii jaanch ke liye ek homeopathic chikitsak jail main aate the, bhai ji ne is chikitsak se homeopathy kii baarikiyaan sikh lee or homeopathy kii kitabon kaa adhyayan karne ke baad khud hi marijon kaa ilaaj karne lage. baad main ve jamanalaal bajaj kii prerana se mumbai chale aae. yahan ve vir saavarkar, netaji subhash chandra bose, mahadev desai or krishnadas jaju jaisi vibhootiyon ke nikat sampark main aae.
 mumbai main unhone agarwal navayuvakon ko sangathit kar marwari khaadi prachaar mandal kii sthapana kii. iske baad ve prasikad sangitacharya vishnu digambar ke satsang main aae or unke hriday main sangeet kaa jharnaa bah niklaa. phir unhone bhakthi geet likhe jo `patr-pushp' ke naam se prakashit hue. mumbai main ve apane mausere bhai jaidayal goyanka ji ke gita paath se bahut prabhavit the. unke gita ke prati prem or logon kii gita ko lekar jigyaasa ko dekhte hue bhai ji ne is baat kaa pran kiya ki ve shrimad bhagavadgita ko kam se kam mulya par logon ko uplabdh karaayenge. phir unhone gita par ek tikaa likhi or use kalakatta ke vanik press main chhapavai. pehle hi sanskaran kii paanch hajaar pratiyaan bik gai. lekin bhayeeji ko is baat kaa du:kha tha ki is pustak main dheron galtiyaan thi. iske baad unhone iskaa sanshodhit sanskaran nikaala magar isamen bhi galtiyaan doharaa gai thi. is baat se bhai ji ke man ko gahari thes lagi or unhone tay kiya ki jab tak apana khud kaa press nahin hoga, yah kaary aage nahin badhegaa. bas yahi ek chota sa sankalp gita press gorakhpur kii sthapana kaa aadhaar bana. unke bhai goyanka ji vyapaar tab bankuda main tha or ve gita par pravachan ke silsile main praaia: baahar hi rahaa karte the. tab samasya yah thi ki press kahan lagaai jaae. unke mitra ghanashyam das jalaan gorakhpur main hi vyapaar karte the. unhone press gorakhpur main hi lagaae jane or is kaary main bharpoor sahyog dene kaa aashwaasan diya. iske baad 29 april 1923 i0 ko gita press kii sthapana hui.
 == kalyaan kaa armbh samvath 1983 vikrami main marwari agarwal mahasabha kaa vaarshik adhiveshan dilli main hua. iske sabhapati the seth jamanalaal bajaj or swagatadhyaksh the shri atmaram khemka | armbh main khemkaji ne kuch kaarnon se swagatadhyaksh hona asweekaar kar diya tha, baad main seth jaidayal goyandaka ke aagrah se ve taiyaar ho gaye. adhiveshan jaldi prarambh honevaala tha prashn udha swaagat bhaashan likhane kaa | khemka ji shastrajna tathaa vidwaan the, par unhen hindi likhane kaa abhyaas nahin tha. unhone shri goyandaka ji se bhaashan taiyaar karvaa dene kii prarthana kii. shri goyandaka ji ne poddar ji ko dilli jaakar bhaashan taiyaar karne kaa aadesh diya. poddar ji dilli gaye or 24 ghante main hi ek atyant saar garbhit bhaashan likhakar mudrit kara diya. log usamen vyakt vichaaron se bahut prabhavit hue | adhiveshan main bhaag lene ke liye seth ghanashyam das birla bhi aaye the. unka yadhyapi podaar ji se purna mataiky nahin tha tathaapi vah bhaashan unhen pasand aayaa. duusare din apni pratikraya vyakt karte hue unhone poddar ji se kaha -- bheji tumlogon ke kya vichaar hai kaise hai kahantak thik hai isaki aalochana hamen nahin kerani | par inkaa prachaar tumlogon dwaara samaaj main ho rahaa he janata ise dur tak maanati bhi he. yadi tumlogon ke paas apane vichaaron or siddhanton kaa ek " patr"hota to tumlogon ko or bhi safalataa milti | tumlog apane vichaaron kaa ek patr nikaalo |poddar ji ne kaha -- baat to thik he par meraa is sambandh main koi anubhav nahin he | birla ji ne aagrah karte hue kaha prayaas karo | us samay baat yaheen samaapt ho gayi | ghanashyam das ji ne paraamarsh ke rup main ek baat kah di thi | par yahi baat kalyaan masik ke janm kaa kaaran ban gayi | adhiveshan samaapt hone ke baad sabhi log apane apane sthaan chale gaye | poddar ji bombay kii ore chale | un dinon dilli se bombay jane ke liye rewadi hokar ahmedabad janaa padataa tha or vahaan se gadee badal kar bombay | poddar ji dilli se rewadi gaye | rewadi se bhivani kaa aadhe ghante kaa rasta tha | poddar ji churu se undinon bhivani aaye seth jaidayal goyandakaji se milane bhivani gaye ek din vahaan rahe | seth ji ko bankura janaa tha or poddar ji ko bombay | donon bhivani se riwaadi tak saath aaye | raste main unhone ghanshyamdasji dwaara die gaye suzav par charchaa kii seth ji ko yah vichaar acha laga seth ji ke saath unke anugat lachhiram murodiya bhi the | unhone bhi sahamati jataai | unhone poddar ji se vachan le liya ki ve prayek din do ghanta samay sampaadan ke liye denge | poddar ji ne apni anubhavheenata ke bare main baat kii par murodiyaji nen unhen chup kara diya | ab naam kaa prashn aayaa | poddar ji ke munh se nikal gaya " kalyaan " | seth ji tathaa murodiya ji ko yah naam pasand aayaa | yah baat caitra shukla 9 samvath 1983 shri ram navami ke din kii he | isi ke saath tay ho gaya ki akshay tritiya se kalyaan kaa armbh kar diya jaay |
 ek din khemraj shri krishna das press ke maalik seth shri krishna das ji poddar ji se milane aaye | baatcheet ke dauraan kalyaan kii charchaa hui | shri krishna das ji ne kaha -- bhai ji patr avashya nikalnaa chahie | poddar ji ne unke saamne bhi anubhav kii kami kii baat kii | shri krishna das ji ne sahyog dene kii baat kii | poddar ji anakani kar rahe the | tab shri krishnadas ji ne poddar ji se kaha -- aapako bhagavan nen assam main bukamp se bachaaya | bhagavan aapse koi bada kaam karwaanaa chaahate hai | poddar ji is tark ke aage maun ho gaye | ab "kalyaan " kaa panjikaran ho gaya or saamagree ekatra kar press main chhapane ko de diya gaya. shravan krishna 11 samvath 1983 vikrami ko "kalyaan kaa pehla ank niklaa | prakaashak tha satsang bhawan nemaani bari bombay | is prakaar kalyaan kaa pratham ank niklaa ank sabko bahut pasand aayaa | prarambh main isaki 1600 graahak the sab banaae hue the bane hue nahin | kalyaan ke liye gandhi ji se poddar ji ne aashirwad maanga | gandhi ji ne vigyaapan or pustak samiksha na chhapane kii salaah di | poddar ji ise shirodharya kiya or aaajeevan iskaa nirvaah kiya | aaj bhi kalyaan main vigyaapan nahin chapa jaataa | kalyaan ke 12 saadhaaran ank tathaa duusare varsh kaa pehla ank bhagavannamak visheshank bombay se niklaa | baad main iskaa prakaashan se gitapress gorakhpur se hone laga | is nimitt poddar ji bombay se gorakhpur aa gaye | 
 bhayeeji ne kalyaan ko ek adarsh or ruchikar patrika kaa rup dene ke liye tab desh bhar ke mahatmaon dharmik vishyon main dakhal rakhane vaale lekhakon or santon aadi ko patr likhakar iske liye vividh vishyon par lekh aamantrit kiye. iske saath hi unhone shreshthatam kalakaaron se devi-devataaon ke aakarshak chitra banawaye or unako kalyaan main prakashit kiya. bhai ji is kaary main itane tallin ho gaye ki ve apana puraa samay iske liye dene lage. kalyaan kii saamagree ke sampadan se lekar uske rang-rup ko antim rup dene kaa kaary bhi bhayeeji hi dekhte the. iske liye ve pratidin atharah ghante dete the. kalyaan ko unhone maatr hindu dharm kii hi patrika ke rup main pahchaan dene kii bajaay usame sabhi dharmon ke aacharyon, jain muniyon, ramanuj, nimbark, maadhv aadi sampradaayon ke vidwaanon ke lekhon kaa prakaashan kiya.
 bhayeeji ne apane jivan kaal main gita press gorakhpur main paune chha: sau se zyada pustaken prakashit kii. iske saath hi unhone is baat kaa bhi dhyaan rakhaa ki pathakon ko ye pustaken laagat mulya par hi uplabdh hon. kalyaan ko or bhi rochak va gyanavardhak banane ke liye samay-samay par iske alag-alag vishyon par visheshank prakashit kiye gaye. bhai ji ne apane jivan kaal main prachaar-prasar se dur rahakar aise aise kaaryon ko anjaam diya jisaki bas kalpana hi kii ja sakati he. 1936 main gorakhpur main bhayankar baadh aagai thi. baadh peedit kshetra ke nirikshan ke liye pan. jawaharlal nehru -jab gorakhpur aae to tatkaaleen angrej sarkaar ke dabaav main unhen vahaan kisi bhi vyakti ne car uplabdh nahin karai, kyonki angrej colector ne sabhi logon ko dhauns de rakhi thi ki jo bhi nehru ji ko car degaa uskaa naam vidrohiyon kii suchi main likh diya jayega. lekin bhai ji ne apni car nehru ji ko de di.
 1938 main jab rajasthan main bhayankar akaal padaa to bhai ji akaal peedit kshetra main pahunche or unhone akaal peediton ke saath hi maweshiyon ke liye bhi chaare kii vyavastha karwaai. badrinaath, jagannathpuri, rameswaram, dwarka, kaaldi shrirangam aadi sthanon par veda-bhawan tathaa vidyalayon kii sthapana main bhayeeji ne mahatvapurn bhoomika nibhaai. apane jivan-kaal main bhai ji ne 25 hajaar se zyada prishthon kaa sahitya-srijan kiya.
 filmon kaa samaaj par kaisaa dushprinaam aane vaala he in baton kii chetavanee bhai ji ne apni pustak `cinema manoranjan yaa vinaash' main dedi thi. dahej ke naam par nari utpeedan ko lekar bhai ji ne `vivaah main dahej' jaisi ek prerak pustak likhakar is buraai par apane gambhir vichaar vyakt kiye the. mahilaon kii shiksha ke pakshdhar bhai ji ne `nari shiksha' ke naam se or shiksha-padhdati main sudhaar ke liye vartmaan shiksha ke naam se ek pustak likhi. goraksha andolan main bhi bhai ji ne bharpoor yogadan diya. san 1966 ke viraat goraksha aandolan me mahatma ramachandra vir dwaara kiye gayi 166 din ke anshan kaa inhone pura samarthan kiya. bhai ji ke jivan se kai chamatkaarik or prerak ghatnaayen judi hui he. lekin unke jivan kii sabase mahatvapurn baat yahi he ki ek sampann parivaar se sambandh rakhane or apane jivan kaal main kai mahatvapurn logon se jude hone or unki nikatataa praapt karne ke baavjood bhai ji ko abhimaan chhu tak nahin gaya tha. ve aaajeevan aam aadmi ke liye sochate rahe. is desh main sanathan dharm or dharmik sahitya ke prachaar or prasar main unka yogadan ullekhneey he. gita press gorakhpur se pustakon ke prakaashan se hone vaali aamadani main se unhone ek hissaa bhi nahin liya or is baat kaa likhit dastavej banaaya ki unke parivaar kaa koi bhi sadsy isaki aamadani main hissedaar nahin rahegaa.
 angrejon ke jamaane main gorakhpur main unki dharm va sahitya seva tathaa unki lokapriyata ko dekhte hue tatkaaleen angrej colector pedley ne unhen `raay sahab' kii oopaadhi se alankrita karne kaa prastaav rakhaa tha, lekin bhai ji ne vinamratapurvak is prastaav ko asweekaar kar diya. iske baad angrej kamishnar hobert ne `raay bahadur' kii oopaadhi dene kaa prastaav rakhaa lekin bhai ji ne is prastaav ko bhi sweekaar nahin kiya.
 desh kii swadhinata ke baad dow, sampoornanand, kanhaiyalaal munshi or anya logon ke paraamarsh se tatkaaleen kendriya grih mantri govind vallabh pant ne bhai ji ko `bharat ratna' kii oopaadhi se alankrita karne kaa prastaav rakhaa lekin bhai ji ne isamen bhi koi ruchi nahin dikhaai.
 22 march 1971 ko bhai ji ne is nashwar sharir kaa tyaag kar diya or apane peeche ve `gita press gorakhpur' ke naam se ek aisa centre chhod gaye, jo hamaari samskruti ko puure vishwa main failaane main ek agrani bhoomika nibhaa rahaa he.
