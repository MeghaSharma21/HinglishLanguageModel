 ready 2011 kii ek ection kamedi film he, jiske nirdeshak anis bazmi hai. salmaan khan tathaa asin abhinit, is film main paresh rawal, arya babbar tathaa mahesh manjrekar sahaayak bhoomikaaon main, tathaa sanjay dutt, zarin khan, ajay devgan, kangana ranavat tathaa arbaz khan atithi bhoomikaaon main hai. yah film 2008 kii shrinu vaitala dwaara nirdeshit isi naam kii telegu film kaa rimek he, jisamen ram or genelia mukhya bhoomikaaon main the. film main sangeet preetam ne, jabaki parshv sangeet sandip shirodekar ne diya he.
 5 april 2011 ko film kaa pehla poster jari kiya gaya tha, jiske das din baad 15 april 2011 ko iskaa trailor jari kiya gaya tha. film 3 june 2011 ko bharat bhar ke cinemagharon main pradarshit hui. apni release par yah film pratham din, tathaa pratham saptahanth main dabang ke baad duusari sarvaadhik kamai karne vaali film ban gayi. bodyguard ke baad yah 2011 ki duusari sarvaadhik kamai karne vaali film thi.
 ready prem kapur ke saath shuru hoti he, jab vah apane bachapan kii dost khushi ko raju ke saath bhaagane main madad karata he. iske baad khushi se shaadi karne aayaa duulhaa unhen bataata he ki uski bhi ek premika he, kiran, jisase vah shaadi karnaa chahta he. unhen bhaagane main sahaayta karne ke kaaran khushi ke pita, shri pathak or prem kaa parivaar, prem se naaraaz ho jaataa he, haalanki prem apane parivaar ke sadasyon ko shant kar letaa he.
 prem kaa parivaar uskaa vivaah puja se karaane kaa nishchay karata he. prem ko hawaii adde par puja ko lene ke liye bheja jaataa he; haalanki vah usase milane se bachane ke liye jaanboojhkar galat terminal main chalaa jaataa he. sanjana naam kii ek yuvati, jo apni shaadi se bhaag rahi hoti he, prem ko puja ko chhod kar chale jane ke bare main apane chachaa ko bataate hue sun leti he. chunki prem ke parivaar se kisi ne bhi puja ko kabhi nahin dekha he, isliye sanjana prem kii mangetar hone kaa dikhaava karti he. puja ke rup main sanjana, prem ke ghar uske parivaar ke saath rahane ke liye chali jaati he or dhire dhire puure parivaar kaa dil jeet leti he, sivaay prem ke, jo usase pareshaan ho jaataa he.
 is bich, sanjana ke donon mamaa, amar choudhary or suraj choudhary, jo ek duusare ke virdohi hai, har jagah uski khoj shuru karte hai. donon hi mamaa chaahate hai ki sanjana unke bhatijon ke saath vivaah kar le, jisase ve sanjana kii daulat ke vaaris ban saken. sanjana or prem ek din mistar lahari kii car main lift lete hai, or tabhi suraj choudhary ke gunde un par akraman kar dete hai. prem un sabhi gundon se nipatata he, or isi ladaai main prem ke ek waar se suraj kaa betaa aryan coma main chalaa jaataa he. sanjana ke premi kii talash main suraj choudhary sudesh lahari ko apane paas rakh letaa he.
 tab tak, prem ko sanjana kii asli pahchaan ke bare main pataa chal jaataa he, or vah use apane donon maamaaon ke bare main bataati he jo kisi bhi haal main uski shaadi apane apane bhatijon se karwaane par tule hai. prem or sanjana pyaar main pad jate hai or shaadi karne kaa faisla karte hai. haalanki, sanjana kaa mamaa suraj choudhary use dhund letaa he, or apane saath le jaataa he. pravm ke parivaar waalon ko bho sanjana kii asli pahchaan ke bare main pataa chalata he, or ve abhi bhi use prem kii patni ke rup main chaahate hai. prem sanjana ko uske mamaa ke paas jane ko kahata he, or bharosa dilaataa he ki vah jaldi hi usase shaadi karne kaa rasta dhund nikalegaa, or apane puure parivaar ke saath usase milane aayega.
 prem balidaan bharadwaj kaa bhatija banane kaa naatak karata he, jo ek chartered accountint he or sanjana ke maamaaon ke yahaan kaam karata he. prem dhire dhire suraj or amar choudhary ko yakeen dilaataa he ki unhen apane bhatijon kii sanjana se shaadi nahin kerani chahie. iske bajaay, vah america ke arbapatiyon bhaaiyon ke.ke. or bi.ke. modi kii betiyon ke shaadi kaa prastaav rakhata he, haalanki choudhary ko yah pataa nahin he ki ke.ke. or bi.ke. modi vastav main prem ke pita or chachaa hai. sanjana ke parivaar ko yakeen dilaane ke liye prem apane parivaar ke baaki sabhi sadasyon ko kisi na kisi rup main choudhariyon ke ghar le aata he. vah dhire dhire choudhary parivaar ke nakaaratmak drushtikon ko badalane kaa bhi prayaas karata he.
 lekin shaadi ke din aryan coma se baahar aa jaataa he, or prem kii sachai sabko bataa detaa he. iske baad vahaan ek ladaai chhid jaati he, jisamen sanjana ke chachaa or unke sabhi gundon par prem akelaa baari padataa he. vah tab amar or suraj ko sanjana kii maa kii ichha ke bare main bataate hue kahata he ki usne un donon bhaaiyon ko ekajute karne ke liye sanjana kii shaadi karne kii jimmedaari unhen di thi. choudhary apni galati kaa ehsaas karte hai, or apane vyavhaar ke liye kshamayachna karte hai. ant main, prem or sanjana shaadi kar lete hai, or unki shaadi kii tasviir kapur or choudhary parivaar ke sabhi logon ke saath lee jaati he. ant main, ek spinoph bhavishya main agali kadi ke liye rakhaa gaya he, jisamen choudhary parivaar kaa teesraa bhai laut aata he.
 film kii shooting pehle morishas main prastaavit thi, haalanki baad main salmaan khan ke aagrah par shooting sthal ko badalakar srilanka kar diya gaya tha. salmaan ke anusaar is aagrah kii vajahon main srilanka kii bharat se najdiki, tathaa bhartiya filmon ke liye srilanka kaa upyukt paridrishy mukhya thi. film kii shooting 20 june 2010 ko kolombo main shuru hui. filmakan kaa pehla charan 27 dinon tak kolombo tathaa uske nazadiiki shahar bentot main chalaa, jisamen lagbhag 40 pratishat film kii shooting purna kar lee gayi thi.
 doosraa charan oktober 2010 main shuru hona tha, parantu salmaan khan kii ankhon main kuch dikkat kii vajah se ise aage badha diya gaya. aage kii shooting 3 november 2010 ko mumbai main shuru hui. film ke kuch hisse mumbai kii film city tathaa madh island main sthit cherish studio main bhi filmaae gaye. isi samay media main khabaren bhi ai thi ki asin ne salmaan ke saath ek antarang drishy shoot kiya he, jise asin ne baad main nakaar diya tha.
 film kii shooting kaa antim charan farvari 2011 main bainkak main shuru hua. khabaron ke anusaar usee samay sanjay dutt, ajay devgan or kangana ranavat bhi bangkok main hi apni film raasakals kii shooting kar rahe the. salmaan khan ke anurodh par ve teenon film kaa hissaa banane ko raji ho gaye. un teenon ne apane apane kirdaaron kii shooting ek din main hi kii. baad main zarin khan tathaa arbaz khan ke chemiyo karne kii bhi pushti ho gayi. march 2011 tak film kii shooting samaapt ho gayi thi. baad main do geet "karactor dhilaa" or "dhinka chika", jinhen pehle bangkok main shoot kiya gaya tha, mumbai kii film city main punah shoot kiye gaye.
 ready ko pehle 27 may 2011 ko release kiya janaa prastaavit tha, lekin baad main isaki release tithi aage badhkar 3 june kar di gayi. film ke relies hone se paanch din pehle 29 may ko hi kai multiplexon main agrim booking khol di gai thi. lagbhag 1900 print par release hui yah film kam se kam 1000 uafo digital print par relies hone vaali pehali bhartiya film ban gai. ekal screen theatron par film kii agrim booking lagbhag dabang ke baraabar rahi, or yahaan tak ​​ki kai sthanon par dabang se behatar bhi rahi. film kaa world premier dubai ke grand sinaplex main 1 june 2011 ko hua. film ke theatre adhikaar ponti chadhdhaa ko 25 karod rupaye main beche gaye.
 bharat main, ready ko box offis par baari shuruuaat mili, or is film ke samay single screen cinema gharon main lagbhag 95%–100%, jabaki multiplex cinemagharon main pradarshan satr ke samay ke aadhaar par 60% se 100% siten bhari rahi.
 film ne release ke apane pehle din 13 karod rupaye kamaaye, or is prakaar pratham din kii kamai ke maamle main yah puure bharat main dabang ke baad duusari sabase badi film ban gai. kaarobaar ke apane duusare din, yah 12.37 karod rupaye ikattha karne main safal rahi, jisase isaki do din kii kul kamai 25.37 karod rupaye ho gai. apane pehle saptahanth main film kii kul kamai 42 karod rupaye ke aasapaas rahi, jisase yah pratham saptahanth par duusari sabase zyada kamai karne vaali, or saath hi gaiyr-chhuttiyon ke saptahanth main sabase zyada kamai karne vaali film ban gai. iske baad is film ne somvaar ko 7 karod rupaye se adhik, or mangalvaar ko 6.5 karod rupaye kamakar sthirataa jari rakhi, or isaki pehle saptaah kii kul kamai 69.5 karod rupaye rahi.
 apane duusare saptahanth main film ne 20 karod rupaye kamaaye, jisase isaki 10 dinon kii kul kamai 90 karod rupaye ke sameep pahunch gayi. duusare saptaah main film ne 32 karod rupaye kaa sangrah kiya, or release ke do saptaah baad isaki kul kamai 901.5 karod rupaye ke sameep pahunch gayi. iske saath hi yah bollywood ke itihaas main keval bharat main 1 arab se upar kii kamai karne vaali paanchavin film ban gai. iske baad tisare saptaah main 18.55 karod, chauthe saptaah main lagbhag 10 karod, tathaa paanchave saptaah main 1.96 karod kii kamai karne ke baad in paanch hafton kii film kii kul kamai 130.59 karod rupaye rahi.
 is film ne duniya bhar main 1.83 arabi rupaye kii kamai kii, or 64.58 karod rupaye puure bharat ke vitarakon ke hisse main prabandhit kiye, jo isaki release ke samay teesri sarvaadhik thi. kul kamai ke aadhaar par box offis india ne ise 'blockbster' ghoshit kiya. iske atirikt, apni release ke samay yah bharat main aathvin sarvaadhik kamai karne vaali bollywood film thi.
 videshi bazaaron main, is film ne apane pratham saptahanth main sanyukt rajya, united kingdom, sanyukt arab emirate or anya videshi bazaaron se 8 karod rupaye ikattha kiye. film ne vishesh rup se sanyukt arab emirate main acha pradarshan karte hue apane duusare saptahanth ke ant main 12 lakh dollar kii kamai kar lee thi. iske atirikt duusare saptahanth ke ant tak ready ne united kingdom main £495,000 or uttari america main 780,000 dollar kii kamai kari. sabhi videshi bazaaron se das dinon main isaki kul kamai 16 karod tak pahunch gai. apane chauthe saptaah ke ant tak, yah film sabhi videshi bazaaron se 23.35 karod ke aasapaas ekatra kar chuki thi.
 
 film main sangeet rachana preetam tathaa devi shri prasad ne kii he, tathaa iske geet amitabh bhattacharya, ashish pandit, neelesh mishra tathaa kumaar ne likhe hai. sandip shirodekar ne film kaa parshv sangeet rachaa he. film kii sangeet album ko 25 april 2011 ko goregaanv kii film city main ek samaaroh main jari kiya gaya tha. tii-series ke binar par jari is album main kul 8 geet hai, jinamein se 4 mul geet hai, tathaa prayek kaa ek rimix he. teen geet preetam ne rache hai, jinhen niraj shridhar, keke tathaa raahat fateh alikhan ne tathaa devi shri prasad kaa compos kiya ek geet mika singh ne gaaya he.
 film kaa geet dhinka chika telegu film aryaa 2 ke geet "ringa ringa" kaa hindi sanskaran he, jise sangeetkaar devi shri prasad ne hindi shrotaaon kii aashaaon ko dhyaan main rakhte hue punah compos kiya. sangeetkaar anu malik ne aarope lagaaya tha ki geet "karactor dhilaa" 2001 kii film ajanabi ke liye unke banaaye geet, "mohabbat naam he" kii prati he. iske atirikt turkish geetkaar mohammad aazam ne preetam ke khilaaf mukadmaa daayar karte hue kaha tha ki "karactor dhilaa" geet unhone 2007 main likhaa tha; haalanki bombai hai court ne yah kahkar ise khaarij kar diya tha, ki kyonki preetam geetkaar nahin hai, isliye un par ye aarope nahin lagaaya ja saktaa.
 bollywood hangama ke joginder tuteja ne album ko 5 main se 4 star die, or apni samiksha main film ke chaaron geeton ko sakaaratmak pratikriya dete hue likhaa ""dhinka chika" or "kairactor dhilaa" keval bade hit hi nahin hai, balki bade paimaane par bheed khinchne vaale geeton ke rup main bhi saamne aate hai. duusari ore, 'meri adaa bhi' album main vividhta laata he or 'hamako pyaar hua' film kii release ke baad bada hit sabit ho saktaa he." indiavikali ke shivesh kumaar ne, or filmphere ke rahul gangavani ne bhi apni-apni samikshaon main album ko 5 main se 4 star die. rediff kii sukanya verma ne ise 5 main se 2.5 star dete hue apni samiksha main iske 2 geeton ke prashansha kii, or kaha ki ye film ke mukhya abhinayta ke stylish or ati-prasiddh vyaktitv ke poorak hai.
