 chittorgarh rajasthan kaa ek shahar he. yah shoorveeron kaa shahar he jo pahari par bane durg ke liye prasiddh he. chittorgarh kii pracheenta kaa pataa lagaana kathin kaary he, kintu mana jaataa he ki mahabharat kaal main mahabali bhim ne amartv ke rahasyon ko samajhane ke liye is sthaan kaa daura kiya or ek pandit ko apana guru banaaya, kintu samast prakriya ko puri karne se pehle adheer hokar ve apana lakshya nahin paa sake or prachand gusse main aakar usne apana paanv jor se jameen par maaraa, jisase vahaan pani kaa strot foot padaa, pani ke is kund ko bhim-taal kaha jaataa he; baad main yah sthaan maury athwa muri rajputon ke adheen aa gaya, isamen bhinn-bhinn raay hai ki yah mewar shaskaon ke adheen kab aayaa, kintu rajdhani ko udaipur le jane se pehle 1568 tak chittorgarh mewar kii rajdhani rahaa. yahan par road vanshi rajputon ne bahut samay raaj kiya. yah mana jaataa he gulia vanshi bappa rawal ne 8veen shatabdi ke madhya main antim solanki rajkumaari se vivaah karne par chittodh ko dahej ke ek bhaag ke rup main praapt kiya tha, baad main uske vanshajon ne mewar par shashan kiya jo 16veen shatabdi tak gujarat se ajmer tak fail chukaa tha.
 ajmer se khandawa jane vaali train ke dwaara raste ke bich sthit chittorgarh jankshan se kareeb 2 mile uttar-purv kii ore ek alag pahari par bharat kaa gaurav raajaputaane kaa suprasiddh chittorgarh kaa kila bana hua he. samudr tal se 1338 feet unchi bhoomi par sthit 500 feet unchi ek vishaal aakaar main, pahari par nirmitt yah durg lagbhag 3 mile lambaa or aadhe mile tak chaudaa he. pahari kaa gheraa kareeb 8 mile kaa he tathaa yah kul 609 acre bhoomi par basaa he.
 chittorgarh, vah veerbhumi he jisane samooche bharat ke sammukh shaury, deshbhakti evam balidaan kaa anoothaa udhaaharan prastut kiya. yahan ke asankhya rajput veeron ne apane desh tathaa dharm kii raksha ke liye asidhararupi tirth main snaan kiya. vahiin rajput viranganaon ne kai avasar par apane satitv kii raksha ke liye apane bal-bacchon sahit johar kii agni main pravesh kar adarsh upasthit kiye. in swabhimani deshpremi yoddhaon se bhari padi yah bhoomi puure bharat varsh ke liye prerana strot banakar rah gayi he. yahan kaa kan-kan hamamen deshprem kii lahar paidaa karata he. yahan kii har ek imaaraten hamen ekta kaa sanket detii hai.
 jansankhya2011 kii janaganana ke anusaar chittorgarh shahar kii jansankhyakul 116,409purush60,229mahila 56,180kshetrafal 7 varg kimisamudratal se oonchaai 408 me.mausam 
 veshbhusha garmiyon main halke sooti vastra, sardiyon main oonee vastra sarvshereshth samay aktubar se marchabhasha mewari, rajasthani, hindi ;
 is kile ne itihaas ke utaar-chadhaav dekhe hai, yah itihaas kii sabase khooni ladaayeeyon kaa gavaah he, isane teen mahaan aakhyaan or parakram ke kuch sarvaadhik virochit kaary dekhe hai, jo abhi bhi sthaneey gayakon dwaara gaaye jate hai.
 chatrang talab ke sameep hi bika khoh naamak burj he. san 1537 i main gujarat ke sultan bahadurshah ke akraman ke samay labari khan firangi ne surang banaakar kile kii 45 haath lambi diwaar visphot se uda di thi tathaa durg raksha ke liye niyukt bundi ke arjuna haada apane 500 vir sainikon sahit veergati ko praapt hue.
 chatrang talab se thodi dur uttar kii taraf aage badhane par dahini ore chaharadivari se ghira hua ek thodaa-sa sthaan he, jise badshaah kii bhaksi kaha jaataa he. kaha jaataa he ki is imaarat main, jise maharana kumbha ne san 1433 main banwaaya tha, malwa ke sultan mahmud ko giraftaar kar rakhaa tha.
 bhaksi se aage kuch antar par pashchim kii taraf bundi, rampura tathaa salumbar kii haweliyon ke khandahar dikh padate hai. isi ke purv main purana chaugaan he, jahaan pehle sena kii kavayad hua karti thi. isi ko log ghode daudane kaa chaugaan kehete he.
 chaugaan ke nikat hi ek jhil ke kinare rawal ratnasingh kii rani padmini ke mahal bane hue hai. ek chota mahal pani ke bich main bana he, jo janaana mahal kehalaata he va kinare ke mahal maradaane mahal kehalaate hai. maradaana mahal main ek kamare main ek vishaal darpan is tarah se laga he ki yahan se jhil ke madhya bane janaana mahal kii sidhiyon par khadey kisi bhi vyakti kaa spasht pratibimb darpan main najar aata he, parantu peeche mudakar dekhne par seedhi par khadey vyakti ko nahin dekha ja saktaa. sambhavtah allaudin khilji ne yaheen khadey hokar rani padmini kaa pratibimb dekha tha.
 padmini mahal ke talab ke dakshini kinare par ek puraane mahal ke khandahar hai, jo khathan rani ke mahal kehalaate hai. maharana kshetra singh ne apni rupavati upapatni khathan rani ke liye yah mahal banwaaya tha. isi rani se chachaa tathaa meraa naam ke do putr the, jisane san 1433 main maharana mokal kii hatya kar di thi.
 padmini mahal se dakshin-purv main do gumbadakaar imaaraten hai, jise log gora or badal ke mahal ke rup main jaanate hai. gora maharani padmini kaa chachaa tha tathaa badal chachera bhai tha. rawal ratnasingh ko allaudin ke kheme se nikaalane ke baad yuddh main paden pole ke paas gora veergati ko praapt ho gayi or badal yuddh main 12 varsh kii alpaayu main hi maaraa gaya tha. dekhne main ye imaarat itane puraane nahin maaloom padate. inaki nirmaan style bhi kuch alag he.
 gora badal kii gumbajon se kuch hi aage sadak ke pashchim kii ore ek vishaal haveli ke khandahar najar aate hai. isko raav ranmal kii haveli kehete hai. raav ranmal kii bahan hansabai se maharana lakh kaa vivaah hua. maharana mokal hansaa bai se lakh ke putr the.
 padmini ke mehalon ke uttar main bai ore kalika mata kaa sundar, unchi kursiwala vishaal mahal he. is mandir kaa nirmaan sambhawatah 9 veen shatabdi main mewar ke guhilavansheey raajaaon ne karavaaya tha.mul rup se yah mandir ek surya mandir tha. nijmandir ke dwaar tathaa garbhagrih ke bahari parshv ke taakhon main sthapit surya kii murtiyan iskaa pramaan he. baad main musalamaanon ke samay akraman ke dauraan yah murti tod di gai or barason tak yah mandir suunaa rahaa. uske baad isamen kalika kii murti sthapit kii gai. mandir ke stambhon, chhaton tathaa antasadwar par khudaai kaa kaam darshneey he. maharana sajjansingh ne is mandir kaa jirnoddhar karaayaa tha. chunki is mandir main murti pratishtha baishakh shukla ashtami ko hui thi, atah prati varsh yahan ek vishaal mela lagata he.
 kalika mata ke mandir ke uttar-purv main ek vishaal kund bana he, jise surajkund kaha jaataa he. is kund ke bare main manyata yah he ki maharana ko surya bhagwaan kaa aashirwad praapt tha tathaa kund se pratidin praatah safed ghode par savaar ek sashasr yoddha nikalataa tha, jo maharana ko yuddh main sahaayta detaa tha.
 gaumukh kund tathaa kalika mata ke mandir ke madhya jaimal patta ke mahal hai, jo abhi bhaganavshesh ke rup main avasthit hai. rathod jaimal or sisodiya patta chittod kii antim shaakaa main akbar kii sena ke saath yuddh karte hue veergati ko praapt ho gayi the. mahal ke purv main ek bada talab he, jise jaimal-patta kaa talab kaha jaataa he.jalashay ke tat par baudhon ke 6 stupa hai. in stupon se yah anumaan lagaaya jaataa he ki pracheen kaal main avashya hi yahan baudhon kaa koi mandir rahaa hoga.
 mahasati sthal ke paas hi gaumukh kund he. yahan ek chattan ke bane gaumukh se prakritik bhumigat jal nirantar ek jharne ke rup main shivlinga par girti rahati he. pratham dalan ke dwaar ke saamne vishnu kii ek vishaal murti khadi he. kund kii dharmik mahatta he. log ise pavitra tirth ke rup main maanate hai.kund ke nikat hi uttari kinare par maharana rimal ke samay kaa bana ek chota sa parshv jain mandir he, jisaki murti par kannada lipi main lekh he. yah sambhawatah dakshin bharat se laai gai hogi. kaha jaataa he ki yahan se ek surang kumbha ke mehalon tak jaati he. gaumukh kund se kuch dur do taal hathi kund tathaa khaatan baavdi he.
 gaumukh kund ke uttari chor par samidhdeshwar kaa bhavy pracheen mandir he, jiske bhitari or bahari bhaag par bahut hi sundar khudaai kaa kaam he. iskaa nirmaan malwa ke prasiddh raja bhoj ne 11 veen shatabdi main karavaaya tha. ise tribhuvan narayan kaa shivalay or bhoj kaa mandir bhi kaha jaataa tha. iskaa ullekh vahaan ke shilalekhon main miltaa he. san 1428 main iskaa jirnoddhar maharana mokal ne karavaaya tha, jisase log ise mokalji kaa mandir bhi kehete hai.mandir ke nij mandir neeche ke bhaag main shivlinga he tathaa peeche kii diwaar main shiv kii vishaal aakaar kii trimurti bani he. trimurti kii bhavyata darshneey he. mandir main do shilaalekh hai, pehla san 1150 i. kaa he, jiske anusaar gujarat ke solanki raja kumarpal kaa ajmer ke chouhan raja anaji ko parrast kar chittod aana gyaat hota he tathaa doosraa shilaalekh jo san 1428 kaa he maharana mokal se sambaddh he.
 samidhdeshwar mahadev ke mandir se maharana kumbha ke kirkittastambh ke madhya ek vistrut maidani hissaa he, jo chaaron taraf se diwaar se ghira hua he. isamen pravesh ke liye purv tathaa uttar main do dwaar bane hai, jise maha sati dwaar kaha jaataa he. ye dwaar va kot rawal summersingh ne banwaaya tha.
 chittod par bahadur shah ke akraman ke samay yahi hadi rani karmavati ne sammaan va satitv kii raksha hetu teraa hajaar viranganaon sahit vishwa prasiddh johar kiya tha. is sthaan kii khudaai karne par mili raakh kii kai paratan is karun balidaan kii pushti karti he. yahan do badi-badi shilaon par prashasti khudwakar uske dwaar par lagaai gai thi, jisamen se ek abhi bhi astitv main he.
 maharana kumbha ne malwa ke sultan mahmud shah khilji ko san 1440 i. main pratham baar parrast kar uski yaadgaar main ishtdev vishnu ke nimitt yah kirtistambh banwaaya tha. isaki pratishtha san 1448 i. main hui.yah stambh vaastukala kii drushti se apane aap manzil par jharokha hone se iske bhitari bhaag main bhi prakaash rahata he. isamen vishnu ke vibhinn rupon jaise janardan, anant aadi, unke avtaron tathaa bramha, shiv, bhinn-bhinn devi-devataaon, ardhanarishwar, umamaheshwar, lakshminarayan, bramhasavitri, harihar, harihar pitamah, ritu, aayudh, dikpala tathaa ramayana tathaa mahabharat ke paatro kii saikadon murtiyan khudi hai. prayek murti ke upar yaa neeche unka naam bhi khuda hua he. is prakaar pracheen murtiyon ke vibhinn bhangimaaon kaa vishleshan ke liye yah bhawan ek apurv saadhan he. kuch chitron main desh kii bhugolic vichitrataaon ko bhi utkeern kiya gaya he.kirtistambh ke upree manzil se durg evam nikatavarti kshetron kaa vihangam drishy dikhataa he. bijli girane se ek baar iske upar kii chhatri tut gai thi, jisaki maharana swarup singh ne maramman karaayi.
 kirtistambh ke uttar main jatashankar naamak shivalay he. is mandir ke bahari hisse tathaa sabhamandap kii chat par utkeern devataaon tathaa anya tarah kii akritiyaan prashansaneey he. adhiktar murtiyan akhandit evam surakshit hai.
 maharana kumbha ne san 1449 i. main vishnu ke barah avatar kaa yah bhavy mandir banwaaya. is mandir kaa garbh prakoshth, mandap va stambhon kii sundar murtiyan darshneey hai. vishnu ke vibhinn rupon ko darshaati hui murtiyan, nagar style ke bane gaganchumbi shikhar tathaa samakaleen mewari jivan style ko ankit karti drushyavali, is mandir kii vishistataayen hai.mul rup se to yahan, varahavatar kii hi murti sthapit thi, lekin muslim akramanon se murti khandit hone par ab kumbhaswami kii murti pratishthapit kar di gayi.
 kumbh shyaam ke mandir ke praangan main hi ek chota mandir he, jise krishna divaani bhantimati mirambai kaa mandir kehete hai. kuch itihaaskaaron ke anusaar pehle yah mandir hi kumbh shyaam kaa mandir tha, lekin baad main bade mandir main nai kumbhaswami kii pratimaa sthapit ho jane ke kaaran use kumbhashyam kaa mandir jaanane lage or yah mandir mirambai kaa mandir ke rup main prasiddh hua. is mandir ke nij bhaag main bhantimati mira va uske aradhy muralidhar shrikrishna kaa sundar chitra he. mandir ke saamne hi ek choti-si chhatari bani he. yahan mira ke guru swami raidas ke charanchinh ankit hai.
 gyarahavin shatabdi main bana yah bhavy jain mandir apni utkrisht nakkashi ke kaam ke liye janaa jaataa he. isamen 27 devariyaan bani he. atah is mandir ko satabees kaha jaataa he.
 terahavin shatabdi main nirmit in mehalon kaa jirnoddhar maharaja kumbha dwaara karaaye jane se in mehalon ko maharana kumbha kaa mahal kaha jaataa he. pravesh dwaar badi pole tathaa tripolia kahe jate hai. khandaharon ke rup main hote hue bhi ye mahal rajput style kii utkrisht sthapaty kala darshaate hai. suraj gorawda, janaana mahal, kanwalda mahal, divaat-e-aam tathaa shiv mandir is mahal ke kuch ullekhneey hisse hai. manyata he ki inhen mehalon main ek tahkhaana he, jisamen ek surang ke madhyam se gomukh tak jaaya ja saktaa he. maharani padmini ne hajaaron viranganaon ke saath isi raste gaumukh kunda main snaan karne ke baad inhen tahkhaanon main johar kiya tha, lekin yahan is tarah ke kisi surang kaa pramaan nahin mila he.
 isi aitihaasik mahal main udaipur ke sansthaapak maharana udaisingh kaa janm hua tha tathaa yaheen swamibhakt pannadhay ne udaisingh kii raksharth apane laadle putr ko banavir ke haathon katl ho jane diya. mirambai kii krishna bhakthi tathaa vishpan kii ghatnaayen bhi isi mahal se sambhddha he.
 maharana fatahsingh dwaara nirmit yah bhavy mahal aadhunik bhang kaa he. fatahsingh ke naam par hi inhen fatah prakaash kaha jaataa he. mahal main ganesh kii ek vishaal pratimaa, fawwara tathaa vividh bhitti chitra darshneey hai.
 fatahprakash ke paas hi bhagnavastha main dookaanon kii kataren hai. bataaya jaataa he ki shatabdiyon purv yahan keemtee pattharon kii dukaane hua karti thi.
 san 1448 main maharana kumbha ke koshadhyaksh belaak, jo kelha saah kaa putr tha, ne shringaar chauri kaa nirmaan karavaaya tha. yah shantinath kaa mandir he tathaa jain sthapaty kala kaa utkrisht udhaaharan he.
 yahan se praapt shilalekhon se yah gyaat hota he ki bhagwaan shantinath kii choumukhi pratimaa kii pratishtha khagatargachh ke acharya jinsen suri ne kii thi, parantu mughalon ke akraman se yah murti vidhwans kar di gai lagati he. ab sirf ek vedi bachi he, jise log chauri batalaate hai. mandiron kii bahya deevaaron par devi-devataaon va nrity mudraon kii anekon murtiyan kalakaaron ke pathar par utkeern kalakaari kaa parichaayak he.
 shringaar chauri ke bare main ek manyata yah bhi he ki yaheen maharana kumbha kii rajkumaari kaa vivaah hua tha, lekin vyaavhaarik drushtikon se sochane par yah satya nahin lagata.
 shringaar chauri ke dakshin main sthit is mandir kaa nirmaan maharana saangaa ne bhagwaan devnarayan kii aradhana hetu karavaaya tha. kaha jaataa he ki bhagwaan dwaara diye kavach ko maharana isi devare main pahan kar yudhon main jate or vijit hokar lautate the.
 is mandir kaa nirmaan kaal san 1536-40 i. he. iskaa nirmaan daasi putr banavir ne karaayaa tha. banavir bhavani kaa upaask tha or usne apane vajan ke baraabar swarna ityadi tulawa kar is mandir kaa nirmaan aarambh karaayaa tha, isi kaaran ise tulaja bhavani kaa mandir kaha jaataa he.
 san 1536 i. main maharana vikramaditya ko chal se markar dasiputra banavir chittod kaa swami ban baitha. apni sthiti ko adhik sudrudh va surakshit karne hetu usne durg ko do bhaagon main vibhakt karne ke liye is diwaar kaa nirmaan aarambh karaayaa tha, parantu maharana udaisingh dwaara san 1540 i main chittod se khaded diye jane par iskaa nirmaan adhuraa hi rah gaya.
 banavir kii diwaar ke pashchimi sire par ek arddh vrittakar apurna burj bana he, jise banavir ne apni suraksha va asr-shasr ke bhandar hetu banwaaya tha. isaki penchidi banaavat ko koi lakh nahin saktaa tha. atah ise navalkha bhandar kaha jaataa tha. kuch log yah bataate hai ki yahan nau lakh rupayon kaa khajaana rahata tha, jisase iskaa naam nau lakha bhandar padaa.
 puraatatv sangrahalay ke paas hi sthit is mandir kaa nirmaan san 1565 i. main hua tha. mandir kii sthapaty kala evam utkeern akritiyaan badi aakarshan evam darshneey he.
 ab bhagnavastha main maujuud yah imaarat, ek samay mewar kii aanban ke rakshak maharana pratap ko mathrubhumi kii raksha ke liye apana sab kuch daan karne vaale prasiddh daanveer dewan bhamashah kii yaad dilaane vaali he. kaha jaataa he ki haldighati ke yuddh ke pashchaat maharana pratap kaa rajkosh khaali ho gaya tha va mughalon se yuddh ke liye bahut badi dhanrashi kii aavashyaktaa thi. aise kathin samay main pradhanmantri bhamashah ne apana pidhiyon se sanchit dhan maharana ko bhent kar diya.kai itihaaskaaron kaa mat he ki bhamashah dwaara di gai raashi malwa ko lut kar laai gai thi, jise bhamashah ne suraksha kii drushti se kahin gaad rakhi thi.
 bhamashah kii haveli ke paas hi aalha kabra kii haveli he. kabra gautra ke maheshwari pehle maharana ke dewan the.
 chittod ke kile se 7 mile uttar main nagari naam kaa ek pracheen sthaan he, jo bedale ke chouhan sardaar kii jaagir main padataa tha. yah bharatvarsh ke pracheen nagaron main se ek he, jiske avshesh khandhiron ke rup main dur-dur tak faile hue hai, jahaan kot se ghire hue rajaprasaad hone kaa anumaan kiya jaataa he. yahan se kai jagahon par baavdi, mehalon ke kaat aadi ke nirmanarth pathar le jaye gayi. maharana rimal kii rani shringaradevi kii banavaai hui ghosdi gaanv kii baavdi bhi nagari se hi pathar laakar banaai gai he.nagari kaa pracheen naam madhyamika tha. bali gaanv se mili hue san 443 i. pus. ke shilaalekh main is naam kaa pramaan miltaa he. patanjali ne apane mahabhashya madhyamika par unaniyon ke akraman kaa ullekh kiya he. vahaan se milane vaale shilalekhon main se teen vi. san. purv kii teesri shatabdi ke aasapaas kii lipi main he. inke lekhon se yah baat bilkul spasht ho jaati he ki vi. san. purv kii teesri shatabdi ke aasapaas vishnu kii puja hoti thi tathaa unke mandir bhi banate the. ek shilaalekh sarvataat naamak kisi raja dwaara sampadit ashwamegh yajna kaa ullekh karata he. ek anya shilaalekh vaajapeya yajna ke sampaadan kii charchaa karata he.
 nagari se thodi hi duuri par haathiyon kaa baadaa naam kaa ek vistrut sthaan he, jisaki chaharadivari bahut lambii va chaudee he. yah teen-teen mote pattharon ko ek ke upar ek rakhkar banaai gai he. us samay aise vishaal pattharon ko is prakaar vyavasthit karnaa ek kathin kaary jaan padataa he. yahan se kuch hi duuri par bade-bade pattharon se bani hui ek chaturasr minar he, jise log umdiwat kehete hai. yah spasht jaan padataa he ki is minar main istemaal kiye gayi pathar haathiyon kaa baadaa se hi todakar laaye gayi the. iske sambandh main yah kaha jaataa he ki jab badshaah akbar ne chittod par chadhaai kiya tab is minar main raushnee kii jaati thi. nagari ke nikat teen stupon ke chinh bhi milte hai.
 vartmaan main gaanv ke bheetar mataji ke khule sthaan main pratimaa ke saamne ek singh kii pracheen murti jameen main kuch gadi hui he. paas main hi chaar belon kii murtiyonwala ek chaukhunta bada pathar rakhaa hua he. ye donon tukade pracheen vishaal stambhon kaa upree hissaa ho saktaa he.
