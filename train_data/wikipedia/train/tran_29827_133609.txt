 ashtavakra advait veydant ke mahatvapurn granth ashtavakra gita ke rishi hai. ashtavakra gita advait veydant kaa mahatvapurn granth he. 'ashtavakra' kaa arth 'aath jagah se tedha' hota he. kehete hai ki ashtavakra kaa sharir aath sthanon se tedha tha.
 uddalak rishi ke putr kaa naam shwethaketu tha. uddalak rishi ke ek shishy kaa naam kahod tha. kahod ko sampoorn vedon kaa gyaan dene ke pashchaat uddalak rishi ne uske saath apni rupavati evam gunavati kanya sujatha kaa vivaah kar diya. kuch dinon ke baad sujatha garbhvatee ho gai. ek din kahod vedapth kar rahe the to garbh ke bheetar se balak ne kaha ki pitaaji! aap veda kaa galat paath kar rahe hai. yah sunate hi kahod krodhit hokar bole ki tu garbh se hi meraa apmaan kar rahaa he isaliye tu aath sthanon se vakr ho jaayegaa.
 hathaat ek din kahod raja janak ke darbar main ja pahunche. vahaan bandi se shastrarth main unki haar ho gai. haar ho jane ke falswaroop unhen jal main dubaa diya gaya. is ghatana ke baad ashtavakra kaa janm hua. pita ke na hone ke kaaran vah apane naanaa uddalak ko apana pita or apane mamaa shwethaketu ko apana bhai samajhataa tha. ek din jab vah uddalak kii god main baitha tha to shwethaketu ne use apane pita kii god se khinchate huye kaha ki hat ja tu yahan se, yah tere pita kaa god nahin he. ashtavakra ko yah baat acchhee nahin lagi or unhone tatkaal apni mata ke paas aakar apane pita ke vishay main poochtacha kii. mata ne ashtavakra ko sari baaten sach-sach bataa deen.
 apni mata kii baaten sunne ke pashchaat ashtavakra apane mamaa shwethaketu ke saath bandi se shastrarth karne ke liye raja janak ke yajyashala main pahunche. vahaan dwarapalon ne unhen rokte huye kaha ki yajyashala main bacchon ko jane kii ajna nahin he. is par ashtavakra bole ki are dwarpal! keval bal shwet ho jane yaa avasthaa adhik ho jane se koi bada vyakti nahin ban jaataa. jise vedon kaa gyaan ho or jo buddhi main tej ho vahi vastav main bada hota he. itnaa kahkar ve raja janak kii sabha main ja pahunche or bandi ko shastrarth ke liye lalakaara.
 raja janak ne ashtavakra kii pariksha lene ke liye poocha ki vah purush koun he jo tees avyav, baarah ansh, choubees parv or teen sau saath aksharon vaali vastu kaa gyani he? raja janak ke prashn ko sunate hi ashtavakra bole ki rajan! choubees pakshon vaala, chah rituon vaala, baarah maheenon vaala tathaa teen sau saath dinon vaala sanvatsar aapaki raksha kare. ashtavakra kaa sahi uttar sunakar raja janak ne phir prashn kiya ki vah koun he jo suptavastha main bhi apni aankh band nahin rakhata? janm lene ke uparant bhi chalane main koun asamarth rahata he? koun hriday viheen he? or shighrata se badhane vaala koun he? ashtavakra ne uttar diya ki he janak! suptavastha main machhlee apni ankhen band nahin rakhti. janm lene ke uparant bhi anda chal nahin saktaa. pathar hridayaheen hota he or veg se badhane vaali nadi hoti he.
 ashtavakra ke uttaron ko sukar raja janak prasann ho gayi or unhen bandi ke saath shastrarth kii anumati pradaan kar di. bandi ne ashtavakra se kaha ki ek surya saare sansar ko prakashit karata he, devraj indra ek hi vir hai tathaa yamraj bhi ek he. ashtavakra bole ki indra or agnidev do devtaa hai. naarad tathaa parvat do devarshi hai, ashwanikumar bhi do hi hai. rath ke do pahiye hote hai or pati-patni do sahchar hote hai. bandi ne kaha ki sansar teen prakaar se janm dhaaran karata he. karmon kaa pratipaadan teen veda karte hai. teenon kaal main yajna hota he tathaa teen lok or teen jyotiyaan hai. ashtavakra bole ki ashram chaar hai, varna chaar hai, dishaayein chaar hai or onkaar, aakaar, ukaar tathaa makaar ye vaani ke prakaar bhi chaar hai. bandi ne kaha ki yajna paanch prakaar ke hote hai, yajna kii agni paanch hai, gyanendriyaan paanch hai, panch dishaao kii apsarayen paanch hai, pavitra nadiyaan paanch hai tathaa pankti chand main paanch pad hote hai. ashtavakra bole ki dakshina main chah gauen dena uttam he, rituen chah hoti hai, man sahit indrayaan chah hai, kritikas chah hoti hai or sadhsk bhi chah hi hote hai. bandi ne kaha ki paaltu pashu saat uttam hote hai or vanya pashu bhi saat hi, saat uttam chand hai, saptarshi saat hai or veena main taar bhi saat hi hote hai. ashtavakra bole ki aath vasu hai tathaa yajna ke stambhak kone bhi aath hote hai. bandi ne kaha ki pitru yajna main samidha nau chodi jaati he, prakruti nau prakaar kii hoti he tathaa vrihati chand main akshar bhi nau hi hote hai. ashtavakra bole ki dishaaen das hai, tatvajna das hote hai, baccha das maah main hota he or dahaai main bhi das hi hota he. bandi ne kaha ki gyaarah rudra hai, yajna main gyaarah stambh hote hai or pashuon kii gyaarah indriyaan hoti hai. ashtavakra bole ki baarah aditya hote hai baarah din kaa prakruti yajna hota he, jagati chand main baarah akshar hote hai or varsh bhi baarah maas kaa hi hota he. bandi ne kaha ki trayodashi uttam hoti he, prithvi par teraa dweep hai....... itnaa kehete kehete bandi shloke kii agali pankti bhul gayi or chup ho gayi. is par ashtavakra ne shloke ko puraa karte huye kaha ki vedon main teraa akshar vaale chand ati chand kehalaate hai or agni, vaayu tathaa surya teenon teraa din vaale yajna main vyaapt hote hai.
 is prakaar shastrarth main bandi kii haar ho jane par ashtavakra ne kaha ki rajan! yah haar gaya he, atev ise bhi jal main dubo diya jaye. tab bandi bolaa ki he maharaj! main varun kaa putr hoon or maine saare haare huye brahmanon ko apane pita ke paas bhej diya he. main abhi un sabko aapke samaksh upasthit karata hoon. bandi ke itnaa kehete hi bandi se shastrarth main haar jane ke pashchaat jal main duboye gayi saar brahman janak kii sabha main aa gayi jinamein ashtavakra ke pita kahod bhi the. 
 ashtavakra ne apane pita ke charansparsh kiye. tab kahod ne prasann hokar kaha ki putr! tum jaakar samanga nadi main snaan karo, uske prabhaav se tum mere shaap se mukt ho jaaoge. tab ashtavakra ne is sthaan main aakar samanga nadi main snaan kiya or uske saare vakr ang sidhe ho gayi.
