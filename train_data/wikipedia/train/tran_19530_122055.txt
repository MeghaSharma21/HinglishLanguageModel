 swami chinmayanand hindu dharm or samskruti ke moolbhoot siddhanth veydant darshan ke ek mahaan pravaktaa the. unhone saare bharat main bhraman karte hue dekha ki desh main dharm sambandhi anek bhrantiyaan faili hai. unka nivaaran kar shuddh dharm kii sthapana karne ke liye unhone gita gyaan-yajna prarambh kiya or 1953 i main chinmay mishan kii sthapana kii. 
 swami ji ke pravachan bade hi tarksangat or preranadai hote the. unako sunne ke liye hajaaron log aane lage. unhone saikadon sanyasi or brahmacharee prashikshit kiye. hajaaron swadhyay mandal sthapit kiye. bahut se saamaajik seva ke kaary prarambh kiye, jaise vidhyalay, aspataal aadi. swami ji ne upanishad, gita or aadi shankaracharya ke 35 se adhik granthon par vyakhyaayen likhin. gita par likhaa unka bhashya sarvottam mana jaataa he.
 swami chinmayanand ji kaa janm 8 may 1916 ko dakshin bharat ke kerala praant main ek sambhraant parivaar main hua tha. unke bachapan kaa naam baalkrishna tha. unke pita nyaay vibhaag main ek nyaayadhish the. unki praarambhik shiksha paanch varsh kii aayu main sthaneey vidhyalay shri ram verma byaaj skool main hui. unki mukhya bhashaa angreji thi unki buddhi teevr thi or padhane me hoshiyaar the. unki ginati adarsh chaatro me thi. 
 skool kii padhai ke baad baalan ne maharaja kalege main pravesh liya. vahaan bhi unki padhai safaltaapurvak chali. us samay ek garib balak shankar narayan unka mitra bana. ve kalege main vigyaan ke chaatr the. jeev vigyaan, vanaspati vigyaan or rasayan shaastra unke vishay the. yahan inter paas kar lene par unke pita kaa sthaanantaran trichur ke liye ho gaya yahan unhone vigyaan ke vishay chhod kar kala ke vishay le liye. is padhai main bhi unka adhik man nahin lag rahaa tha. pita ne unke liye tauter bhi lagaaya, kintu vah bhi kargar nahin hua. yadhyapi vahaan se unhone bi. e paas kar liya. kintu madras vishwa vidhyalay nen unhen em. e main pravesh nahin diya. isliye unhen lakhanu vishwa vidhyalay janaa padaa.
 lakhanu vishvavidhyalay main baalkrishna ko em. e karne kii tathaa saath hi el. el.bi kii pariksha paas karne kii sweekruti mil gayi. vahaan unhone san 1940 main pravesh liya. angreji sahitya padhane main unhone apni ruchi pai. usee ko padhane main unka adhik samay jaataa tha. 
 lakhanu vishvavidhyalay kii padhai samaapt karne ke baad baalkrishna ne patrakarita kaa kaary prarambh kiya. unke lekh mi. tremp ke chhadam naam se prakashit hue. in lekhon me samaaj ke garib or upekshit vyaktiyon kaa chithran tha. ek tarah se ye us samay ke sarkaar or dhani purushon kaa uphaas tha. 
 san 1948 main baalkrishna rishikesh pahunche. ve dekhnaa chaahate the ki bharat ke sant mahatma kitne upyogi anupayogi he. vahaan pahunchane par unhen swami shivanand kii jaankaree hui. ve dakshin ke rahane vaale the or unki bhashaa angreji thi. is kaaran baalkrishna unke hi ashram main ja pahunche. vahaan ve swami ji kii sweekruti se anya ashramavaasiyon ke saath rahane lage. yadhyapi ve us samay kisi dharmik krity main vishwaas nahi rakhte the, kintu shraddhalu purush kii bhaanti ashramavaasiyon kaa anukaran karte hue rahane lage. ve praat: kaal ganga ji main snaan karte, siankal prarthana main sammilit hote or ashram ke kaam bhi karte.
 isi samay ve swami shivanand ji se prabhavit hue or unase sanyas kii diksha le lee. ab unka naam swami chinmayanand ho gaya. ve apane guru se maarg - darshan pustkaalay kii ek - ek pustak lekar adhyayan karne lage. din bhar padhane ke liye paryaapt samay rahata. un dinon ashram main bijli nahin thi. isliye raat ke samay padhane kii suvidha nahi thi. swami ji us samay din bhar padhe hue vishyon kaa chintan karte the. kuch dinon baad unka adhyayan gahan ho gaya or ve bade gambheer chintan main vyast rahane lage. 
 unki yah sthiti dekhakar swami shivanand ji ne unhen swami tapovana ji ke paas upanishdon kaa adhyayan karne ke liye bhej diya. un dinon swami tapovana maharaj uttarkashi main vaash karte the. unke paas rahakar lagbhag 8 varsh unhone veydant adhyayan kiya. tapovana ji ko koi jaldi nahin thi. ve ek ghante nity padhaate the. shesh samay shishy manan - chintan main vyateet karata tha. yah adhyayan bauddhik to tha hi, kintu vyaavhaarik bhi tha. swami ji ko apni guru ke shiksha anusaar sanyamee, virakt or shant rahane kaa abhyaas karnaa hota tha. iske parinamswaroop, swami ji kaa swabhaav bilkul badal gaya. jivan or jagat ke prati unki dharna badal gai.
 swami chinmayanand ji ne apana bhautik sharir 3 agast 1993 i. ko america ke sen diyaago nagar main tyaag diya. 
 adhyayan samaapt karne ke baad swami ji ke man me lok seva karne kaa vichaar prabal hone laga. tapovana ji se sweekruti paakar ve dakshin bharat kii ore chale or puna pahunche. vahaan unhone apana pratham gyaan yajna kiya. yah ek prakaar kaa nayaa prayog tha. prarambh main shrotaaon kii sankhya chaar yaa chah hi tha. vah dhire dhire badhane lagi. lagbhag ek maheene ke gyaan yajna ke baad ve madras chale gayi or vahaan doosraa gyaan yajna prarambh kiya. in yagyon main swami ji swayan prachaar karte the or swayan yajna karte the. kuch samay baad hi unke sahaayak taiyaar hue or phir usne ek sanstha kaa rup le liya. dhire - dhire unke pravachanon kii maang badhane lagi. swami ji ne bhi gyaan - yajna kaa samay ek maheene se ghataakar pandrah din yaa phir or phir das din yaa saat din kar diya.
 pehle ye gyaan-yajna bharat ke bade shaharon main hue, phir chote shaharon main. kuch samay baad swami ji videsh bhi jane lage.ab in yagyon kii itani adhik maang hui ki use ek vyakti dwaara puraa karnaa asambhav ho gaya. isliye swami ji ne bombay sandipani kii sthapana kii or brahmachariyon ko prashikshit karnaa prarambh kiya. do tin varsh padhane ke baad brahmacharee chote yajna karne lage, swadhyay mandal chalaane lage or anek prakaar ke seva kaary karne lage. 
 is samay desh main 175 kendra or videshon main lagbhag 40 kendra kaary kar rahe he. in kendron par lagbhag 150 swami evam brahmacharee kaary main lage he. yah sankhya har varsh bad rahi he.
