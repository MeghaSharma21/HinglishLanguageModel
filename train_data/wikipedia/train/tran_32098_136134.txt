 jis desh main ganga bahati he hindi bhashaa kii ek film he jo 1960 main pradarshit hui thi. is film ke nirdeshak the radhu karmakar or nirmaataa raaj kapur the. is film ko 1960 ke filmafere puraskaron main sarvshereshth film ke alaava teen anya shreniyon main puraskrit kiya gaya tha.
 raju ek bholaa bhaalaa anaath he jo gane gaakar apana pet bharta he. ek din use zakhmi haalat main ek daakuon ke giroh kaa sardaar miltaa he jisaki jaan raju bachaa letaa he. tabhi vahaan daakuon kaa vah giroh aa jaataa he or sardaar kaa dahinaa haath raaka raju ko pulisavaala samajhakar sardaar ke saath use bhi apane saath apane adde le chalane kaa huqm detaa he. hosh aane par sardaar raaka ko bataata he ki raju ne hi uski jaan bachaai thi. sardaar kii ladki kammo se raju pyaar ho jaataa he lekin kammo par nazar raaka kii bhi he. kammo raju ko samajhaati he ki darasal wo log achche hai kyonki amir log garibon ko lootakar apni tijoriyaan bharte hai or wo log amiron ko lut kar garibon main paisa waapas kar dete hai. bhole raju ko yah baat acchhee lagati he or vah giroh ke saath hi rahane lagata he. ek din vah giroh kisi gaanv ke sahuukaar kii ladki kii shaadi main dhaava bol detaa he or lut paat ke saath saath raaka nav vivaahit dampati ko bhi maar detaa he. yah baat raju par gaharaa asar karti he or vah police suparintendent ke paas jaakar bataata he ki daaku ab rajgad gaanv main daaka daalane vaale hai. jab police suparintendent usase kahata he ki vah raaka or uske saare saathiyon ko maut ke ghat utaar degaa to bholaa raju samajhataa he ki police bhi utani hi zaalim he jitne ye daaku. vah bhagkar rajgad ja rahe daakuon ke giroh ko bich main hi roak letaa he or unako police ke intazaam ke bare main khabar karata he. raaka uski baat par andeh kar apane ek aadmi ko rajgad jaakar halaat kaa gauge lene kaa huqm detaa he. lekin vah police kii goliyon kaa shikaar ho jaataa he. raaka or uske saathi raju ko saath lekar apane adde waapas aa jate hai jahaan sardaar ke saamne raju kii peshi hoti he. raju sabake saamne yah qabool karata he ki usee ne daakuon kii rajgad main daaka daalane kii yojana ke bare main police ko khabar di thi or raaka se poochta he ki gauge lene ke liye usne kisi or ko kyon bheja khud kyon nahin gaya. raaka use martha he to vah daakuon ke adde ko chhodane kaa faisalaa kar letaa he lekin kammo ke aagrah par nahin jaataa he. raaka or sardaar bhi vahaan aa pahonchte hai or kammo unase kahati he ki usne raju ko shakti kii saugandh khaakar apana pati sweekaar kar liya he. raaka agbabula ho jaataa he or sardaar se raju ko goli maarane ko kahata he. jab sardaar is baat se munh pher letaa he to vah sardaar ko hi goli maar detaa he or kammo se jabaran shaadi karne kii koshish karata he or shaadi ke din raju kii narbali chadhaane kaa man bana letaa he. kammo raaka se batch kar bhauji, jo ki ek robdar daaku kii patni he, ke paas jaati he jo use or raju ko bhaag nikalne main madad karti he. donon bhagkar police suparintendent ke paas jate hai or police suparintendent kammo ko qaid kar daakuon kaa safaaya karne kaa huqm de detaa he. raju waapas daakuon ke adde par aakar daakuon ke bivi bacchon se aagrah karata he ki ve daakuon se hathiyaar daalane kii zid karen. daaku apane bivi bacchon kii khaatir hathiyaar daalane ko taiyaar ho jate hai. akelaa pad gaya raaka bhi unke saath police ke paas jane ko nikal padataa he. daaku apana adda chhodkar police kii ore ravaanaa hote hai or udhar kammo police ke dabaav main aakar police ko daakuon ke thikaane kii taraf le chalati he. ek jagah donon dalon kaa takaraav hota he or raaka ke uksaane par daaku phir se hathiyaar uthaakar police se loha lene kaa man bana lete hai. tabhi raju daakuon ke bivi bacchon ko lekar donon dalon ke bich main aakar khadaa ho jaataa he or phir se daakuon se hathiyaar daal dene kaa aagrah karata he. raaka samet is baar sabhi daaku apane hathiyaar daalkar apane or apane parivaar ko police ke supurd kar dete hai. raju police suparintendent se nivedan karata he ki inako phaansi kii sazaa nahin milani chaiye. police suparintendent sabko aashwaasan detaa he ki daakuon ko apane kiye kii sazaa to zarur milegi magar maut kii sazaa nahin.
 is film ke sangeetkaar hai shankar jaykishan kii yugal jodi or geetkaar hai shailendra or hasarat jaipuri.
 shreshth fichar film 
 jite
 namankit
