 
 vishaanu akoshikeey atisookshm jeev hai jo keval jivit koshika main hi vansh vruddhi kar sakate hai. ye nabhikeey amla or protein se milakar gathit hote hai, sharir ke baahar to ye mrit-samaan hote hai parantu sharir ke andar jivit ho jate hai. inhe crystal ke rup main ikattha kiya ja saktaa he. ek vishaanu bina kisi sajiv madhyam ke punarutpaadan nahin kar saktaa he. yah saikadon varshon tak sushuptavastha main rah saktaa he or jab bhi ek jivit madhyam yaa dharak ke sampark main aata he us jeev kii koshika ko bhed kar aachhadit kar detaa he or jeev biimaar ho jaataa he. ek baar jab vishaanu jivit koshika main pravesh kar jaataa he, vah koshika ke mul arene evam diene kii genetic sanrachana ko apni genetic soochna se badal detaa he or sankramit koshika apane jaise sankramit koshikaon kaa punarutpaadan shuru kar detii he.
 vishaanu kaa angreji shabd virus kaa shabdic arth vish hota he. sarvapratham san 1796 main doctor edward jiner ne pataa lagaaya ki chechak, vishaanu ke kaaran hota he. unhone chechak ke tike kaa avishkaar bhi kiya. iske baad san 1886 main adolf meyar ne bataaya ki tambaaku main mojeyk rog ek vishesh prakaar ke virus ke dwaara hota he. roosi vanaspati shastri evanovsky ne bhi 1892 main tambaaku main hone vaale mojeyk rog kaa adhyayan karte samay vishaanu ke astitv kaa pataa lagaaya. bejernik or bor ne bhi tambaaku ke pattey par iskaa prabhaav dekha or uskaa naam tobaco mojeyk rakhaa. mojeyk shabd rakhane kaa kaaran inkaa mojeyk ke samaan tambaaku ke pattey par chinh paaya janaa tha. is chinh ko dekhakar is vishesh vishaanu kaa naam unhone tobaco mojeyk virus rakhaa.
 vishaanu laabhprad evam hanikaarak donon prakaar ke hote hai. jeevanubhoji vishaanu ek laabhprad vishaanu he, yah haija, pechish, typhoid aadi rog utpann karne vaale jeevanuon ko nasht kar maanav kii rogon se raksha karata he. kuch vishaanu paudhe yaa jantuon main rog utpann karte hai evam haniprad hote hai. echivi, influenza virus, polio virus rog utpann karne vaale pramukh vishaanu hai. sampark dwaara, vaayu dwaara, bhojan evam jal dwaara tathaa kiton dwaara vishaanuon kaa sancharan hota he parantu vishisht prakaar ke vishaanu vishisht vidhiyon dwaara sancharan karte hai.
