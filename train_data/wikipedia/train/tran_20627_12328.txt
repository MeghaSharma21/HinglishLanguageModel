 kiran kher ek bhartiya abhinetri va rajnetri hai. vartmaan main yah chandigarh sansadeey kshetra se saansad he. vah anupam kher kii patni hai. 
 varsh 2014 main loksabhaa chunaav main hissaa lete hue kiran kher ne sakriy raajnneeti main kadam rakhaa. bijepi ke tikat par ve chandigarh se chunaav ladiin or congress ummidavaar pawan bansal or aam aadmi party kii ummidavaar or bollywood actress gul panaag ko haraakar jeet hasil kii.
 kiran kaa janm 14 june 1955 ko punjab main hua tha. kiran ke janm ke baad unka parivaar chandigarh chalaa aayaa jahaan unka paalan-poshan hua. kiran kii aarmabhik shiksha chandigarh se hui, jabaki chandigarh ke hi indian theatre of punjab uniwarsity se grajuation kiya. kiran kaa vivaah mumbai main rahane vaale udyogpati gautam beri ke saath hui. haalanki, jald hi donon kaa talaak ho gaya. jis saal kiran kaa gautam se talaak hua, usee saal yani 1985 main unki shaadi film abhinayta anupam kher se hui. pehle pati se kiran ko ek betaa he, jiskaa naam sinkadar kher he.
 kiran kher kai saalon se saamaajik kaaryon se judi hui hai. unhone bhrun hatya ke khilaaf chalaae gaye abhiyaan 'ladli' main ahm bhoomika nibhaai thi. iske saath ve cancer ke khilaaf chalaae gaye abhiyaan 'roko cancer' se bhi judi raheen. saal 2009 main ve bhartiya janata party main shaamil ho gayi. unhone desh bhar main party ke liye prachaar bhi kiya. 2011 main chandigarh main hue nagar nigam chunaav main unhone party ke liye ahm role nibhaayaa. isi saal unhone anna hajaare dwaara chalaae gaye bhrashtachar virdohi andolan main bhi hissaa liya. kiran ne chandigarh main is andolan kaa samarthan kiya. jab anna ke andolan ke baad team ke kuch sadasyon ne aam aadmi party banane kaa faisla kiya, to unhone is baat kaa virodh kiya tha.
 kiran kher ne apane filmi kariyar kaa armbh 1983 main punjabi film 'aasraa pyaar da' se kiya tha. unhone 1996 main amrish puri ke saath 'saradari begum' main kaam kiya, jo kaaphi charchit bhi rahi. kiran ne apni acting kii asli chhap 2002 main sanjay lila bhansaali kii film 'devdas' se chodi. unki acting kii har kisi ne saraahna kii thi. iske baad unhone filmon main maa ke kirdaar hi zyaadaatar nibhaae, jo superhit rahe.
