 stem koshika yaa mul koshika aisi koshikaayen hoti hai, jinamein sharir ke kisi bhi ang ko koshika ke rup main viksit karne kii kshamta milti he. iske saath hi ye anya kisi bhi prakaar kii koshikaon main badal sakati he. vaigyanikon ke anusaar in koshikaon ko sharir kii kisi bhi koshika kii marammat ke liye prayog kiya ja saktaa he. is prakaar yadi hriday kii koshikaayen kharaab ho gayi, to inaki marammat stem koshika dwaara kii ja sakati he. isi prakaar yadi aankh kii cornea kii koshikaayen kharaab ho jaayen, to unhen bhi stem koshikaon dwaara viksit kar pratyaropit kiya ja saktaa he. isi prakaar maanav ke liye atyaavashyak tatv vitamin si ko bimariyon ke ilaaj ke udadeshy se stem koshika paidaa karne ke liye bhi prayog kiya ja saktaa he. apane mul saral rup main stem koshika aise aviksit koshika hai jinamein viksit koshika ke rup main vishistataa arjeet karne kii kshamta hoti he. clonan ke saath jaev praudyogiki ne ek or kshetra ko janm diya he, jiskaa naam he koshika chikitsa. iske antargat aisi koshikaon kaa adhyayan kiya jaataa he, jisamen vruddhi, vibhaajan or vibhedan kar nae utak banane kii kshamta ho. sarvapratham rakt banane vaale utakon se is chikitsa kaa vichaar va prayog shuru hua tha. asthi-majja se praapt ye koshikaayen, aaajeevan sharir main rakt kaa utpaadan karatin hai or cancer aadi rogon main inkaa pratyaropan kar puri rakt pranali ko, punarsanchit kiya ja saktaa he. aisi koshikaon ko hi stem koshika kehete hai. 
 in koshikaon kaa swasth koshikaon ko viksit karne ke liye prayog kiya jaataa he. 1960 main canada ke vaigyanikon ernest.e.mukalock or james.i.til kii khoj ke baad stem koshika ke prayog ko badhaava mila. stem koshika ko vaigyanik prayog ke liye snot ke aadhaar par bhruneey, vayask tathaa cordblad main baanta jaataa he. vayask stem koshikaon kaa manushya main surakshit prayog lagbhag 30 varsho ke liye kiya ja saktaa he. adhikanshat: stem cell koshikaayen bhrun se praapt hoti he. ye janm ke samay hi surakshit rakhni hoti hai. haalanki baad main hue kisi chote bhai yaa bahan ke janm ke samay surakshit rakhin koshikaayen bhi sahaayak siddh ho sakati hai.
 bhrun vikaas ke dauraan dimb vah ek koshika he, jo puure jeev ko banane kii purna kshamta rakhti he. ye koshikaayen kai baar vibhajit hokar aisi koshikaayen banaatin hai, jo purna sakasham hotin hai arthath vibhajit hone par prayek koshika puraa jeev bana sakati he. kuch or vibhaajanon ke pashchaat ye koshikaayen, ek vishesh golakaar rachana banaatin hai, jise blastocyst kehete hai, parantu is avasthaa main pruthak kii gayi koshikaayen, purna jeev viksit karne main sakasham nahin hoti hai. atah inhen anshatah sakasham koshika kaha jaataa he. bhitari koshikaayen kai baar vibhajit or vibhedit hokar vishesh koshikaayen banaatin hai, jo prayek utak ko punerjeevit karne kii kshamta rakhti hai. inhen bahu-sakasham koshikaayen kehete hai. ye koshikaayen prayek utak main sangrakshit rahati hai, tathaa utakon main koshika janan tathaa punah sanrachana ke liye upyogi hoti hai. inke sthaan par aanshik sakasham koshikaayen bhi prayog kii ja saktin hai. inkaa laabh yah he ki kisi bhi prakaar ke utak vibhedan ke liye inhen prerit kiya ja saktaa he, kyonki ye bhrun se praapt kii jaatin hai, isaliye inhen bhruneey stem koshika kaha jaataa he. hriday rog tathaa madhumeh ke nidaan main, vibhedit koshikaon kaa bada mahatv he. tantrika tantra ke rogon main bhi visheshtah tantrikaon kaa pratyaropan inaki avasthaaon main sudhaar laane kii kshamta rakhata he. kshatigrast angon kii marammat bhi inase kii ja sakati he.
 stem cell upachaar ke antargat vibhinn rogon ke nidaan ke liye stambh koshika kaa prayog kiya jaataa he. bharat main bhi iskaa prayog hone laga he. isaki sahaayta se cornea pratyaropan main or hridayaghat ke kaaran kshatigrast mansapeshiyon ke upachaar main safalataa mili he. adhikanshat: rog ke upachaar main prayukt stem koshika rogi kii hi koshika hoti he. aisa isliye kiya jaataa he ki baad main chikitsakeey asuvidha na ho. parkisan rog main bhi iskaa prayog kiya ja rahaa he. neuromascolor rog, arthritis, mastishk chot, madhumeh, diastrophy, eles, pakshaaghaat, alzimer jaise rogon ke liye stem cell upachaar ko kaaphi prabhavi mana ja rahaa he. prayogshaala main banaai gai stem koshikaaye nikat bhavishya main kai prakaar ke rakt cancer kaa upachaar kar sakati hai. is prakriya dwaara daant kaa upachaar bhi sambhav he. ek japani stem koshika vaigyanik yukio naakaamura ke anusaar aplastic anemia yani laal rakt kanikaon kii kami or thilicemia kaa stem koshika takanic se upachaar sambhav he. is takanic main bhruneey stem koshikaon kaa upyog nahin hota, atev yah naitik vivaadon se pare he. cancer-rodhi tatwon ke madhyam se rakt cancer koshikaon ko samaapt karne ke saath saamaanya hemetapiotic koshikaon ko bhi samaapt kar diya jaataa he. aplastic anemia or thalessemia marijon ko baar-baar rakt ke ghatakon kii aavashyaktaa rahati he, va saamanyatya rogi ke samaan rakt samooh vaale daata har samay uplabdh hona mushkil hota he. isaliye unke dal ne aisi takanic viksit kii he, jisase prayogshaala main anya koshikaon se laal rakt kanikaon kaa utpaadan kiya ja saktaa he. ise pashuon main surakshit or prabhavi tareeke se sabit kiya ja chukaa he.
 california ke scrips research institute ke anusandhankartaaon kii team ne esainpi ginotip naamak upkaran ke upyog karte hue vaigyanikon ne ek saral takanic khoji he. is takanic se maanav kii bhruneey stem koshikaon kii line kaa nirdhaaran sambhav hoga. stem koshikaon kii linon ke jaateey mul gyaat karne hetu ek nayi takanic avishkrut kii he, jisase vibhinn rogon ke ilaaj ke liye prabhavi dawaaon tathaa chikitsa paddatiyon ko taiyaar karnaa sambhav hoga. stem koshika line lagaataar vibhajit hone vaali koshikaon kaa ek samooh he jo stem koshikaon ke ekal paitruk samooh se nirmit hota he. abhi tak prayogshaalaon main prayog ho rahe stem koshika samooh adhiktar kakesian or purvi asian aabaadiyon se hai jabaki africa mul ke logon kaa pratishat bahut kam he. jaateey mul ke ang daataaon or praptakartaaon ke bich asangati se utak pratyaropan sambandhi chikitsakeey parinaam prabhavit hote hai evam jaateey prishthbhumi ke aadhaar par vishisht dawaaiyon kii kshamta or unke surakshit upyog kii jaankaree bhi praapt hoti he. jaateey mul kii jaankaree bahut mahatvapurn hoti he, jise har stem koshika line ke saath uplabdh kiya janaa chahie. jo koi bhi stem koshika ke saath kaam karne vaala ho use is prakaar kaa vishleshan karnaa chahie.
