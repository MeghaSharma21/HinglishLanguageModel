 ghasiram kotwaal vijay tendulkar dwaara likhit marathi naatak he. yah brahmanon ke garh puna main rojgaar kii talash main gaye ek hindi bhashi brahman ghasiram ke traasadee kii kahani he. brahmanon se apamaanit ghasiram maratha peshwa naanaa fadanbis se apni beti ke vivaah kaa sauda karata he or puna kii kotwali hasil kar un brahmanon se badla letaa he. kintu naanaa uski beti kii hatya kar detaa he. ghasiram chaahakar bhi iskaa badla nahin le paata. ulte naanaa uski hatya karvaa detaa he. 
 is naatak ke mul marathi swaroop kaa pehali baar pradarshan 16 disambar, 1972 ko puna main ‘progressive dramatik association’ dwaara bharat natya mandir main hua. nirdeshak the dow jabbaar patel.
 ‘ghasiram kotwaal’ aitihaasik naatak nahin he. vah ek naatak he, sirf naatak !naatak sirf naatak hi hota he. ek saahitiyik kalakriti ke sandarbh main yah kahana ki vah aitihaasik he, yaa puranic he, yaa saamaajik he, bemaani he. samay bahut jaldi saamaajik ko aitihaasik or aitihaasik ko puranic bana detaa he.phir bhi is naatak kii saamagree-kaccha masala-itihaas se batori gai he. itihaas kaa ksheen-sa aadhaar avashya liya gaya he. par, iske aage naatak kaa itihaas se koi sambandh nahin he. or yah kaccha masala bhi thik usee tarah itihaas se liya gaya he, jis tarah samasamyik jivan-sthitiyon se bhi liya jaataa he. maharashtra main peshwaon kaa raaj tha, naanaa fadanvis peshwa ke pradhan the, koi ek ghasiram tha, brahman the, maratha sardaar the or ve sab ikaiyaan apane-apane daayre main bandhi samay ke pravaah main lakdi ke latthe kii bhanti kabhi satakar to kabhi hatakar, kabhi paraspar ko chooti to kabhi takaraati apratihat pravaahit ho rahi thim. unka yah kaary-karan uchit tha yaa anuchit yaa unka moolbhoot astitv sarthakatayukta tha athwa nahin, isaki khojbin karnaa itihaas kaa shodh karanevaale vyakti kaa kaam ho saktaa he, naatakkaar kaa nahin. main isi kaaran ‘ghasiram kotwaal’ ko anaitihaasik naatak maanata hoon.
 ‘ghasiram kotwaal’ ek kinvadanti, ek janashruti ek dantakatha he. or dantakatha kaa ek apana rachana-vidhaan hota he: jhine yatharth ko jab ham apni naitikta se ranjit kar kalpana kii sahaayta se punarujjivit karte hai to ek dantakatha ban jaati he. dantakatha gapp bhi he or dekhne kii drushti ho to ek daahak anubhav bhi. daahak anubhav hi rachanaatmak sahitya ban paata he, isamen koi sandeh nahin he. parantu dantakatha kya hoti he or kisi hoti he, isse zyada mahatva kii baat yah he ki ham use kis tarah lete hai, kyonki tabhi ham apni jaanch-padtaal karte hai. jaahir he ki yahi kaam sabase mushkil hota he, ek gahari chunauti he vah. use swikaarna apni sahitya-nishtha kaa parichay dena he.
 meri nigaah main ‘ghasiram kotwaal’ ek vishisht samaaj-sthiti kii ore sanket karata he. vah samaaj-sthiti na puraani he or na nai. na vah kisi bhugolic seemaa-rekha main bandhi he, na samay se hi. vah sthal-kalathit he, isliye ‘ghasiram’ or ‘naanaa fadanvis’ bhi sthal-kalathit hai. samaaj-sthitiyaan unhen janm detii hai, detii rahengi. kisi bhi yug kaa naatakkaar unase achoota nahin rah paaegaa. apni prakruti ke anusaar vah kabhi bhavy-bheeshan rup dekar unhen manch par utaaregaa to kabhi nrity-sangitamay banaakar prastut karegaa. maine jaan-boojhkar duusari reeti apanaai he. lokanaty kaa lacheelaapan vikhyath he or dantakatha ke prastutikaran ke liye sabase adhik upyogi he. usamen ek paatr vishisht manovriti kaa pratinidhi banakar ubharta he or vah manovriti ekadam pratyaksh tathaa paripurna or amishrit hoti he. satahi sanshlishtataa ke rahete hue bhi vah aam darshak ke saamne baraabar ujagar hokar rahati he. iske atirikt uskaa apana ek bhadesapan bhi hota he jo bhashaa or tamaasha ke staron par swayamev avateern hota he. lokanaty kii is vishistataa ko main kyon chhod detaa ?
 lekin rachanaakaar ko apni rachana ke vishay main zyada nahin bolnaa chahie, rachana swayan bolti he or vahi satya he.vijay tendulkar
 is naatak main ghasiram or naanaa fadanvis kaa vyakti-sangharsh pramukh hote hue bhi tendulkar ne is sangharsh ke saath-saath apni vishisht style main tatkaaleen saamaajik evam rajnatik sthiti kaa maarmik chithran kiya he. parinamat: sattadhari varg or jansadharan kii sampoorn sthiti par kaal-avasthaapan ke antar se vishesh vaastavik antar nahin padataa. ghasiram har kaal or samaaj main hote hai or har us kaal or us samaaj main use vaisaa banaanevaale or banaakar mauka taak uski hatya karanevaale naanaa fadanvis bhi hote hi hai-vah baat tendulkar ne apane dhang se pratipaadit kii he.
 naanaa ne ghasiram kaa upyog badi dhoortta se kiya he. par jab unka rachaa ‘rakshas’ palatakar unheen ko chunauti dene lagata he to naanaa hi use nasht bhi kar detaa he. is drushti se yah naatak naanaa fadanvis kaa hi he, isamen shaq nahin.
 ghasiram ek prakaar se ek prasang maatr he jise tendulkar ne apane vaktavy kii abhivyakti kaa ek nimitt, ek saadhan banaaya he. ‘ghasiram kotwaal’ naatak main naanaa fadanvis or tatkaaleen patanonmukh samaaj ke chithran dwaara kuch raajnneetik or vishesh saamaajik sthitiyon ke vishay main tendulkar ko kuch satya ujagar karne hai, jo sanathan ho gaye hai.
 itihaas ke naanaa fadanvis bauddhik prakharata se tadapati hui shakti ke rup main pratishthit hai. kintu is naatak main keval ghasiram kotwaal ke prasang kii seemaa main ghire hone ke kaaran unka vyaktitv ikharaa dikhaai padataa he, uske duusare aayam saamne nahin aate. apratyaksh rup se tendulkar ne iskaa bhi usee tarah upyog kiya he jaisaa lok naatakon main hota he jahaan charitra aamtaur par ek yaa do ayamavaale hi hote hai. isiilie ek prasiddh marathi sameekshak ne is naatak ko bahut kuch parmparik bhartiya natya-rup uparupak jaisaa bataaya he.
 maine apni prastuti main isi baat ko kendriya sutara ke rup main mana he. naatak dekhte samay darshakon ke man main anjaane hi yah baat utarati jaani chahie ki saare-kaa-sara samaaj hi dhah rahaa he, chuk rahaa he. yah baat apratyaksh nahin honi chahie. is naatak kii rachana marathi rangamanch ke liye ekadam nai hone ke kaaran uske abhipret arth ko manachaahi apratyaksh paddati se vyakt karne main mujhe badi suvidha hui.
 kisi pratishthit naatakkaar ne lokanaty ke swaroop main koi naatak pehle dhaala nahin tha, isliye main lokanataka ke lacheele lochapurna shilpatantra kaa upyog kai prakaar se khulkar kar sakaa.
 aadamiyon ke jhulate parade kii kalpana rangamanch ke liye adbhut he. is naatak kii sabase badi yukti bhi yahi he. baarah brahman kores ke rup main katha-pravaah sanbhaalate hai. aavashyaktaanusaar taatkaalik ikhari bhoomikaaye bhi nibhaate hai. yah paradaa do khandon main bantataa he or kshan-bhar main samaaj ke kai-kai ghatakon, icaayiyon ke praturup main dhal jaataa he. ghasiram ko kotwaal ke rup main sthapit karanevaala yahi paradaa ghasiram ke vadh ke samay rusht brahmanon ke rup main rangamanch par dikhta he. shri gajraj nartan karain gaanevaala yahi paradaa ganpati-vandana dwaara lokanaty se apana sambandh jodta he. kalakaar or bhoomika ke bich ek sookshm or tar sambandh lokanaty kii visheshta he. maine apane pradarshan ko kisi vishesh lokastyle main nahin bandha varan dashavathar, bharud, khelaa, tamaasha, powada, vaadhyamurali, kirthan aadi shuddh marathi lokkalaon kaa mishrit upyog kiya he. saraswati, lakshmi, ganpati dwaara dashavathari armbh hota he. is samay kii aarti ke thaal ko hi baad main kirthan ke samay kaale tike ke liye upyog kar in vibhinn shaileyon main samya dikhaane kaa maine praytn kiya he.
 brahman-veshdhari kalakaar prekshagrih se hokar rangamanch par aate hai. is prakaar atmiyata utpann hone ke kaaran pradarshan kaa lokanaty-rup darshakon ke maansik str tak adhikadhik sampreshit ho jaataa he.
 naatak ke pehle ank kii gati duusare ank kii apeksha dhimi he. lok natya ke bahya swaroop main aitihaasik vyakti ko sthapit hone main samay laganaa swaabhaavik hi he kyonki vah sarvatha nayaa anubhav he. naanaa fadanvis sareekhe itihaas-purush kaa rangamanch par nrity-talbaddh hokar aana marathi darshak ke liye nishchay hi dhakka pahunchaanevaala anubhav tha. isliye darshak ko is baat kaa vishwaas dilaanaa tha ki is naatak kaa paatr naanaa fadanvis ek loknatakeey charitra maatr he-aitihaasik naatakon kaa pramanik, sampoorn vyaktitv nahin. kuch samikshakon kii drushti main yah baat bahut dhime-dhime sthapit hui. kintu mujhe laga ki khokhale samaaj ko nirdeshit kar usamen naanaa ke sthaan or kotwali hasil karne ke liye ghasiram dwaara naanaa ke upyog kii prakriya aadi kaa digdarshan vistaarpurn hona hi chahie tha.
 duusare ank kii gati tej thi. puna ke brahmanon par atyaachaar karanevaala ghasiram, uskaa pratishodh, us pratishodh ke kaaran ghasiram kaa rakshas main roopaantarit hona, aadi agnipariksha ke drishy tak jaakar sthapit hota he.
 naanaa ke vivaah se lekar gauri kii mrityu tak ghasiram bahut baichaiyn he lekin uski bechaini naradham kii he. vah brahmanon ko kothri main ghont kar maarna nahin chahta tha lekin naradham ghasiram kii hatya uske apratyaksh aparaadh kaa hi fal he-niyati ke is virodhabhas ko tendulkar ne prabhaavshaalee dhang se nirupit kiya he. niyati kaa aisa pratishodh anek aitihaasik khalnaayakon ke prasang main miltaa he.
 ghasiram kii hatya ke baad naanaa kaa chaturaai-bharaa bhaashan dhurttata or kootneeti se purna hone ke kaaran unke prabhutv kaa vilakshan prabhaav utpann karata he or naanaa fadanvis pun: naatak ke kendra main aa jate hai.
 is naatak kaa angrej paatr ek darshak maatr he. naatak ke ant main vah pichhali chaowkee par bain ore prakashvritt main khadaa he. neeche ghasiram kii hatya ke baad samuhik utsav ho rahaa he. yah puna ke bhavi itihaas kaa mahatvapurn purvabhaas he. yahi angrej ghasiram ke kotwali praapt karne ke samaaroh ke samay bhi ek kone main khadaa hokar uskaa sakshi banataa he.maine pehali baar jab yah naatak padhaa to laga yah naatak samvaad-pradhan nahin, apekshaakrit drishy-pradhan he. mujhe aise hi drishy-bimbon dwaara prabhaav utpann karanevaale naatak kii talash thi. duusari baat bahut dinon se mere man main yah thi ki filmon main doorvarti madhyavarti or sameepvarti chitron kii teen-chaar duriyon or unke sammishran ke shilp or chaaturya se jo vishesh prabhaav utpann kiya jaataa he, vah rangamanch par bhi kyon na ho ? yah naatak samvaad, nrity, sangeet, gati, paatr, drishy aadi anek khandon ke yoga se agrasar hota he. in sabko jodanevaala sutara bhi jabardast he. in sab tattvon ke saath hi yah naatak ‘purna’ lagata he, atev kaalpanik camera haath main lekar hi maine ise saakaar karne kaa praytn kiya. prakaash-yojana dwaara rangamanch ko vibhajit kar dur or paas ke anek vaanchit prabhaav rangamanch par utpann kiye.
 gati or samoohan aadi ko maine kagaji taiyaari main hi nirdhaarit kar liya tha. meri paddati main naatak kii pradarshan-prati ke har prishth par prasang ke rekhachitr pehle se taiyaar rahete hai. is naatak ke saath-pansth paatro kii gatiyaan swat:sfoort na hon varan niojit rahen, iske liye main puri tarah taiyaar tha. in paatro kii gati-style kathputliyon kii tarah apekshit thi.charitra kii drushti se maine jo ghasiram chunaa, vah kad main chota tha. aasapaas ke ‘prachand’ vyaktiyon main vah bouna hi laganaa bhi chahie tha. nrity-gatiyaan saral or sahaj kintu layaaddh thim. shastreey nrity kaa prayog is lokanaty main jatil or atiprishkrut laga. nrity-gatiyon main lokanaty kii angadh urja kaa hona aavashyak tha. ghasiram kii nritymay mrityu-maatr ko hi swat: sfoort dhang se prastut kiya gaya. dhol or nagaade kii prabal taal ko chandaavarkarji1 ne aage jaakar vishesh dhang se badhaayaa, jisase drishy kii bheeshanta badi. naanaa kii nrity-gatiyon main sanyam or prabhutaa kaa put barkaraar tha. mulagandji2 ne laavni ko baithki laavni ke padanyas main dhaala tha jo puure marathi rangavaali thi.----1.sangeet-nirdeshak.2.nrity-nirdeshak.
 bhaskar chandaavarkarji ne sangeet ke liye sirf chamade ke saaj hi liye or ve bhi pradarshan ke saath-saath bajwakar, pehle se ricard karke nahin. usamen apwaad maatr sundari vaadya hi tha. naanaa-gauri ke baag ke drishy main or naanaa ke vivaah ke samay sundari alag-alag dhang se bajaai gayi thi. chandaavarkarji organ nahin chaahate the kyonki usase prachlit sangeet naatakon kaa sa asar lok-sangeet main aa jaataa. naman, laavni, powada, vaadhyamurali, bharud aadi apane prakrut angadh oj ke saath hi gaae gaye. gunagunaane kaa upyog marathi rangamanch par pehali baar chandaavarkarji ne kiya. manushyon ke hilte parade kii gunagunaahat dwaara bhinn-bhinn bhavaveg vyakt kiye gaye.
 ghasiram kii hatya ke baad utsav hota he or phir manushyon kaa paradaa saamne aata he. katha samaapt ho chuki he, isliye naanaa kii bhoomika karanevaala abhinayta bhi is parade main sammilit ho jaataa he. ghasiram mara padaa he, par us abhinayta ke uthne se rasbhang na ho, isliye use apvaadrup yathasthaan hi rahane diya jaataa he. tabhi sutaradhar aage badhkar shri gajraj nartan karain dhrupad ko bhairavi ke karun swar main gaakar us ‘kalakaar’ ko shrridhanjali arpit karata he. ek prakaar se lokanataka kaa purna shilp yahan dikhta he or naanaa jaise sattadhari vyakti kaa pankti main aana bhi vishesh arth kaa dyotak ho jaataa he, kyonki jaise pehle bataaya gaya, angrej peeche khadaa yah sab dekh rahaa he. magar lokanaty shilp se bhi adhik naatak kaa yah rup adhik gahare sochane ko vivash karata he.
 ghasiram darshakon se sidhe baat karata he, prabhaav ko gahan karne ke liye jo ki brekht ke vipareet he, kyonki yahan ghasiram katha-sutara main baadha nahin daalata, na hi vah prabhaav ko mitaane kaa ytn karata he. yaheen rudh lokanaty se bhinn shilp kaa prayog tendulkar ne kiya he. veshbhusha main aitihaasik pramanikta kaa aagrah nahin bartaa gaya isse bhi lok-style kaa prabhaav jamaa rahaa. rangon kaa chunaav avashya saavdhaanee se kiya gaya jisase samoohan aadi main rang-mishran kii sambhaavna rahe.abhyaas teen-saadhe teen maheenon tak har din kiya gaya. nrity, geet, samvaad sabhi kaa talmail saath-saath hi chalaa. mandali kaa koi bhi kalakaar vyavsaayik nartak yaa gayak nahin tha. sabhi shauk se aate the-shaukia the. yahi nahin, saath main se pachchis to aise the jinhone manch par isse pehle kabhi paanv na rakhe the. kintu inkaa shram, lagan or aatmavishvaas prabal tha. lagansheel, kalakaar, nrity-nirdeshak, sangeet-nirdeshak or nirdeshak ke sahyogi prayaskarm se hi yah alag dhang kii prastuti ho saki. 1-dozabbar patel
 
