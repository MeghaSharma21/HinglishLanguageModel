 juzappe garibaldi italy ke ek rajnatik or sainik netaa the jinhone italy ke itihaas main mahatvapurn bhoomika nibhaai. kavur, viktar emanuele dwitiya tathaa metsini ke saath garibaldi kaa naam bhi italy ke 'pitaaon' main sammilit he. 
 garibaldi jab paidaa hue tab italy kai rajyon main khandit tha or europe kii baaki shaktiyon ke raham-o-karam par tha. pehle unhone "karbonari" naam ke gupt rashtravaadi krantikari sanghathan ke saath naata joda lekin ek asafal vidroh ke baad unhen italy chhodana padaa. phir unhone dakshin america main kai vidrohon or ladaaiyon main hissaa liya. uske baad ve waapas italy aae or italy ko ek karne kii ladaai main mukhya ranneetikaar rahe. aadhunik yug main italvi log unhen ek deshbhakt netaa maanate hai or aadar se dekhte hai.
 guiceppe garibaldi kaa janm noke main 4 july 1807 ko hua tha. italy dirghakaal tak videshi satta kii kreedabhumi rahi or uske deshbhakton ne visheshkar 19veen sadi main use videshiyon ke changul se mukt karne kaa nirantar prayaas kiya. us aazaadee kii ladaai main agrani matsini or garibaldi the. donon ne austrianon ke khilaaf shadyantr kiya or yah tay hua ki jab matsini kaa dal pidmont main pravesh kare tabhi garibaldi apane saathiyon ke saath uridiche naamak ladaaku jahaaj par kabja kar le. is shadyantr kaa bhed khul jane se garibaldi ko 1836 main dakshini africa bhaagna padaa. udhar italy ke tatkaaleen vidhaataaon ne use prandand kii ghoshnaa kar di. dakshin africa ke uruguve main usne italvi sena kaa nirmaan kar vahaan ke vidroh main safal bhaag liya. italy main jab vidroh kaa andolan chalaa tab vah swadesh lautaa or apni sevaayen charles albert ko samarpit kar deen. vahaan usne ek swayamsevak sena prastut kii par sheeghra hi harkar use switsraland bhaagna padaa. agle hi saal vah phir swadesh lautaa or rome kii ore se ladata hua usne francisiyon se saan paan katsimon kii ladaai jiti. anek sthanon par yuddh jeetne ke baad rome kii paraajay par use bhi bhaagna padaa. france, austria, spain or nepuls kii senaayen peechha karti ja rahi thim or vah madhya italy se peeche hatataa ja rahaa tha. uskaa vah march itihas prasiddh ho gaya he. garibaldi ko phir america main sharan leni padi par swadesh ko videshiyon ke kabje main na dekh sakane ke kaaran 1854 main vah phir italy lautaa. paanch saal baad jo desh ke dushmano se yuddh chhidaa to usne baar baar austria kii senaaon ko parrast kiya. sheeghra hi usne british jahaajon kii sahaayta se saleni jeet lee jahaan use dictator ghoshit kiya gaya. nepuls kii senaaon ko garibaldi ne baar baar parrast kiya or vijayi ke vikram se usne nepuls main bhi pravesh kiya jahaan amenuel ko pratishthit kar vah swayan francisiyon kii bachi khuchi sena ko nasht karne main lag gaya.
 italy main jo nai sarkaar bani uskaa vidhaataa kavur tha. uske sainikon ke prati kavur or uski sarkaar kii aruchi tathaa udaseenta ke kaaran garibaldi unase chidh gaya. sheeghra hi rome par usne chadhaai kii par vah kaid kar liya gaya, yadhyapi us kaid se uskaa tatkaal chhutkaaraa ho gaya. ab tak garibaldi ke balidanon kii khyaati sarvatra pahunch gai thi or sarvatra uskaa shaury saraahaa jane laga tha. 1864 main vah england pahunchaa jahaan uskaa bhavy swaagat hua. 1866 main jab austria ke saath phir yuddh chhidaa tab vah italy lautaa or usne swayamsevak sena kii kaman apane haath main lee or sheeghra hi apni vijayon kaa taanta band liya. par jab vah apni vijayon kii chotii chhu rahaa tha or trent par hamalaa karne hi vaala tha ki general lamarmora kii ajna se use peeche lautnaa padaa. is ajna ne uskaa ji tod diya par apane man ko mathkar usne is aadesh kaa jo uttar diya-‘obedisco’-main ajna ke prati aatmasamarpan karata hoon-vah itihaas saprasiddh ho gaya he. iske baad vah kaprera laut gaya jahaan usne apana sthaan bana liya tha.
 rome par abhi tak itavali janata kaa adhikaar nahin hua tha jise sampann karne kii ab garibaldi ne taiyaari kii. 1867 main usne rome main pravesh karne kaa praytn kiya par vah pakad liya gaya. ab garibaldi florence bhaaga or ratatsi cabinet kii sahaayta se phir rome kii ore lautaa, par france or pope kii sanmilit senaaon ne uski sena ko nasht kar diya. garibaldi pakadakar kaprera bhej diya gaya. 1870 main usne apni sena dwaara france kii madad kar germany ko haraaya. pehle vah varsai kii vidhaan sabha kaa pratinidhi chunaa gaya par french apmaan se chidhkar vah kaprera lautaa or 1874 main rome kii vidhaan sabha kaa pratinidhi chun liya gaya. upakrit italvi cabinet ne ant main use ek baari pension di. garibaldi 2 june 1882 ko mara or itavali kranti ke yudhon main deshbhakt yoddha ke rup main vikhyath hua.
