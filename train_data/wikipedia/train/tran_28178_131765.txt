 brihaspati kaa anek jagah ullekh miltaa he. ye ek tapasvi rishi the. inhen 'tikshnshrung' bhi kaha gaya he. dhanush baan or sone kaa parashu inke hathiyaar the or tamra rang ke ghode inke rath main jote jate the. brihaspati kaa atyant parakramee bataaya jaataa he. indra ko parajeet kar inhone unase gaayon ko chhudaaya tha. yuddh main ajay hone ke kaaran yoddha log inaki prarthana karte the. ye atyant paropkaaree the jo shuddhacharanwale vyakti ko sankaton se chhudaate the. inhen grihpurohit bhi kaha gaya he, inke bina yajyayag safal nahin hote.
 vedottar sahitya main brihaspati ko devataaon kaa purohit mana gaya he. ye angira rishi kii suroopa naam kii patni se paidaa hue the. tara or shubha inaki do patniyaan thim. ek baar som tara ko uthaa le gaya. is par brihaspati or som main yuddh than gaya. ant main brahma ke hastkshep karne par som ne brihaspati kii patni ko lautaaya. tara ne budh ko janm diya jo chandravanshi raajaaon ke purvaj kahalaaye.
 mahabharat ke anusaar brihaspati ke sanwart or utathy naam ke do bhai the. sanwart ke saath brihaspati kaa hameshaa jhagada rahata tha. padmapurana ke anusaar devon or daanvon ke yuddh main jab dev parajeet ho gaye or daanav devon ko ksht dene lage to brihaspati ne shukracharya kaa rup dharankar daanvon kaa mardan kiya or naastik mat kaa prachaar kar unhen dharmabhrasht kiya.
 brihaspati ne dharamshastra, nitishastra, arthshaastra or vaastushastra par granth likhe. aajkal 80 shloke pramaan unki ek smriti uplabdh he.
 brihaspati ko devataaon ke guru kii padavi pradaan kii gai he. ye swarna mukut tathaa gale main sundar maala dhaaran kiye rahete hai. ye pile vastra pahane hue camel asana par asin rahete hai tathaa chaar haathon vaale hai. inke chaar haathon main swarna nirmit dand, rudraksh maala, paatr or varadamudra shobhaa paati he. pracheen rugveda main bataaya gaya he ki brihaspati bahut sundar hai. ye sone se bane mahal main nivas karte he. inkaa vaahan swarna nirmit rath he, jo surya ke samaan deeptiman he evam jisamen sabhi sukh suvidhaayen sampann hai. us rath main vaayu veg vaale pitavarni aath ghode tatpar rahete hai.
 devguru brihaspati kii teen patniyaan hai jinamein se jyeshtha patni kaa naam shubha or kanishtha kaa tara yaa taraka tathaa teesri kaa naam mamata he. shubha se inke saat kanyaayein utpann huin hai, jinke naam is prakaar se hai - bhaanumati, raaka, archishmati, mahamati, mahishmati, siniwali or havishmati. iske uparaant taraka se saat putr or ek kanya utpann huin. unki teesri patni se bharadwaj or kach naamak do putr utpann hue. brihaspati ke adhidevataa indra or pratydhi devtaa brahma hai. mahabharat ke adiparv main ullekh ke anusaar, brihaspati maharishi angira ke putr tathaa devataaon ke purohit hai. ye apane prakrusht gyaan se devataaon ko unka yajna bhaag yaa havi praapt kara dete hai. asur evam daitya yajna main vighn daalkar devataaon ko ksheen kar haraane kaa prayaas karte rahete hai. isi kaa upaay devguru brihaspati rakshoghr mantron kaa prayog kar devataaon kaa poshan evam rakshan karne main karte hai tathaa daityon se devataaon kii raksha karte hai.
