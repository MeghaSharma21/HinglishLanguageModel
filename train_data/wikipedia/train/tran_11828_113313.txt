 itsing ek chini yatri evam buddha bhikshu tha, jo 671-695 i. main bharat aayaa tha. vah 675 i main sumatra ke raste samudri maarg se bharat aayaa tha or 10 varshon tak 'nalanda vishvavidhyalay' main rahaa tha. usne vahaan ke prasiddh aacharyon se sanskrit tathaa buddha dharm ke granthon ko padhaa. 
 691 i. main itsing ne apana prasiddh granth 'bharat tathaa malay dwipapunj main prachlit buddha dharm kaa vivaran' likhaa. usne 'nalanda' evam 'vikramshila vishvavidhyalay' tathaa us samay ke bharat par prakaash daalaa he. is granth se hamen us kaal ke bharat ke raajnneetik itihaas ke bare main to adhik jaankaree nahin milti, parantu yah granth buddha dharm or 'sanskrit sahitya' ke itihaas kaa amuly strot mana jaataa he. 
 bharat main aanevaale teen bade chini yatriyon main se itsing sabase baad main aayaa. iskaa janm 635 main san-yang main tai-tsung ke shasankaal main hua. tai parvat par sthit mandir main shan-you or hui usee se isane saat varsh kii avasthaa se hi shiksha praapt kii. shan-you kii mrityu ke pashchaat sansaarik vishyon ko chhodkar isane buddha shastron kaa adhyayan aarambh kiya. 14 varsh kii aayu main ise pravajya mil gai or 18 varsh kii aayu main isane bharatyatra kaa sankalp kiya jo lagbhag 20 varsh baad hi puraa ho sakaa. isane vinayasutra kaa adhyayan hui-usee kii dekharekh main kiya or abhidharmpitak se sambandhit asang ke do shastron kaa adhyayan karne ke liye vah purv kii ore chalaa. phir pashchimi rajdhani si-an-phuyang-aan shen si pahunch usne vasubandhukrit 'abhidharmkosh' or dharmapalkrit 'vidya-maatr-siddhika' kaa gaharaa adhyayan kiya. chen-an main kadachit hyen-tsang ke sammaan or yash se prabhavit hokar usne apni bharatyatra kaa puraa sankalp kiya jiskaa varnan isane swayan kiya he.
 itsing kaa kathan he ki yah 670 i. main pashchimi rajdhani main adhyayan kar vyaakhyaan sun rahaa tha. us samay iske saath ching-you nivasee dharm kaa upaadhyaay chu-i, lai-chou nivasee shaastra kaa upadhyaay hung-i or do teen duusare bhadant the. un sabane griddhakut jane kii ichha prakat kii. tsin-chou ke shan-hing naamak ek yuva bhikshu ke saath isane bharat ke liye prayaag kiya. yahan se dakshin kii yatra ke liye ek irani jahaaj ke swami se milane kii tithi nishchay kii. chah maas kii yatra ke pashchaat yah shribhoj pahunchaa. yahan chah maas thaharkar shabdavidya sikhta rahaa. raja ne ise aashray dekar malay desh bhej diya. vahaan se purvi bharat ke liye jahaaj par chalaa or 673 i. ke duusare maas main tamralipti pahunchaa. vahaan se ise ta-teng-teng mila. praaia: 26 varsh yah uske paas tehra or sanskrit sikhi tathaa shabdavidya kaa abhyaas kiya. vahaan se kai sau vyapaariyon ke saath yah madhyabhaarat ke liye chalaa or kramash: bodhgaya, nalanda, rajgrih, vaishali, kushinagar, mrigadaav, kukkutgiri kii yatra kii. yah apane saath paanch lakh shlonkon kii pustaken le gaya. lagbhag 25 varsh ke lambey kaal main isane 30 se adhik deshon kaa paryaton kiya or 695 main china waapas pahunch gaya. isane 700 se 712 i. ke bich 230 bhaagon main 56 granthon kaa anuwaad kiya jinka mul sarvastivaadee mat sambandh he. 713 i. main 79 varsh kii avasthaa main iskaa dehant ho gaya.
