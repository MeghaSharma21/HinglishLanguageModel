 vrutra pracheen vaidic dharm main ek asur tha jo ek sarp yaa andaha bhi tha. sanskrit main vrutra kaa arth 'dhakne vaala' hota he. iskaa ek anya naam 'ahi' bhi tha jiskaa arth 'saanp' hota he or jo avastai bhashaa main 'azi' or 'adi' ke roopon main miltaa he. vedon main vrutra ek aisa andaha he jo nadiyon kaa maarg rokkar sookhaa paidaa kar detaa he or jiskaa vadh indra karte hai. kuch varnanon main iske teen sar darshaae gaye hai.
 ek din shriramachandraji ne bharat or lakshmana ko apane paas bulaakar kaha, "he bhaaiyon! meri ichha rajasuya yajna karne kii he kyonki vah rajdharm kii charamasima he. is yajna se samast paap nasht ho jate hai tathaa akshay or avinashi fal kii prapti hoti he. atah tum donon vichaarkar kaho ki is lok or paralok ke kalyaan ke liye kya yah yajna uttam rahegaa?"
 bade bhai ke ye vachan sunakar dharmatma bharat bole, "maharaj! is prithvi par sarvottam dharm, yash or swayan yah prithvi aap hi main pratishthit he. aap hi is sampoorn prithvi or is par rahane vaale samast raja bhi aapako pitrutulya maanate hai. atah aap aisa yajna kis prakaar kar sakate hai jisase is prithvi ke sab rajwanshon or veeron kaa hamaare dwaara sanhaar hone kii ashanka ho?"
 bharat ke yuktiyukt vachan sunakar shriram bahut prasann huye or bole, "bharat! tumhaara satyaparamarsh dharmsangat or prithvi kii raksha karne vaala he. tumhaara yah uttam kathan sweekaar kar main rajasuya yajna karne kii ichha tyaag detaa hoon."
 tatpashchaat lakshmana bole, "he raghunandan! sab paapon ko nasht karne vaala to ashwamegh yajna bhi he. yadi aap yajna karnaa hi chaahate hai to is yajna ko kijiye. mahatma indra ke vishay main yah pracheen vrutant sunne main aata he ki jab indra ko brahmahatya lagi thi, tab ve ashwamegh yajna karke hi pavitra huye the."
 shri ram dwaara puri katha poochne par lakshmana bole, "prachinkaal main vritrasur naamak asur prithvi par purna dharmik nishtha se rajya karata tha. ek baar vah apane jyeshtha putr madhureshwar ko rajya bhaar saunpkar kathor tapasya karne van main chalaa gaya. uski tapasya se indra kaa bhi asana hill gaya. vah bhagwaan vishnu ke paas jaakar bole ki prabho! tapasya ke bal se vritrasur ne itani adhik shakti sanchit kar lee he ki main ab us par shashan nahin kar saktaa. yadi usne tapasya ke falswaroop kuch shakti or badha lee to ham sab devataaon ko sadaa uske aadhin rahanaa padegaa. isaliye prabho! aap krupa karke sampoorn lokon ko uske aadhipaty se bachaaiye. kisi bhi prakaar uskaa vadh kijiye.
 "devraj indra kii yah prarthana sunakar bhagwaan vishnu bole ki yah to tum jaanate ho devraj! majhe vritrasur se sneh he. isaliye main uskaa vadh nahin kar saktaa parantu tumhaari prarthana bhi main asweekaar nahin kar saktaa. isaliye main apane tej ko teen bhaagon main is prakaar vibhajit kar doongaa jisase tum swayan vritrasur kaa vadh kar sako. mere tej kaa ek bhaag tumhaare andar pravesh karegaa, doosraa tumhaare vajra main or teesraa prithvi main taaki vah vritrasur ke dharashayi hone par uskaa bhaar sahan kar sake. bhagwaan se yah vardaan paakar indra devataaon sahit us van main gayi jahaan vrutra tapasya kar rahaa tha. avasar paakar indra ne apane shaktishaalee vajra vritrasur ke mastak par de maaraa. isse vrutra kaa sir katkar alag ja padaa. sir katate hi indra sochane lage, maine ek nirparaadh vyakti kii hatya karke baari paap kiya he. yah sochakar ve kisi andhkaarmay sthaan main jaakar praayshchit karne lage. indra ke lop ho jane par devataaon ne vishnu bhagwaan se prarthana kii ki he dinabandhu! vritrasur maaraa to aapke tej se gaya he, parantu brahmahatya kaa paap indra ko bhugatna pad rahaa he. isaliye aap unke uddhaar kaa koi upaay bataaiye. yah sunakar vishnu bole ki yadi indra ashwamegh yajna karke mujh yajyapurush kii aradhana karenge to ve nishpaap hokar devendra pad ko praapt kar lenge. indra ne aisa hi kiya or ashwamegh yajna ke pratap se unhone brahmahatya se mukti praapt kii."
 ek katha vritrasur kii he jisko murkh logo ne aisa dhar ke lautaa he ki vah pramaan or yukti in donon se viruddh ja padi he.
 'twashta ke putr vritrasur ne devon ke raja indra ko nigal liya. tab sab devtaa log bade bhay yukt hokar vishnu ke sameep gayi, or vishnu ne uske maarane kaa upaay batalaaya ki --main samudr ke phen main pravisht ho jaaounga. tum log, us phen ko uthaakar vritrasur ke maarna, vah mar jaayegaa.'
 yah paaglon kii si banaai hui puranagranthon kii katha sab mithyaa he.shreshth logo ko uchit he ki inako kabhi na maane. dekho satyagranthon main yah katha is prakaar likhi he ki --
  yahan surya kaa indra naam he. uske kiye hue parakramon ko ham log kehete hai, joki param aishwarya hone kaa hetu bada tejadhari he. vah apni kirnon se 'vrutra' arthath megh ko martha he. jab vah marake prithvi main gir padataa he, tab apane jalarup sharir ko sab prithvi main failaa detaa he. phir usase anek badi-2 nadi paripurna hoke samudr main ja milti hai. kisi ve nadi hai ki parvat or meghon se utpann hoke jal hi bahane ke liye hoti hai. jis samay indra meghroop vritrasur ko maar ke akaash se prithvi main gira detaa he, tab vah prithvi main so jaataa he..1.. 
 phir vahi megh akaash main se neeche girake parvat arthath meghmandal kaa punah aashray letaa he. jisko sury apni kirnon se phir hanan karata he. jaise koi lakdi ko chhil ke sookshm kar detaa he. vaise hi vah megh ko bhi bindu-bindu karke prithvi main gira detaa he or uske sharirroop jal simat-simat kar nadiyon ke dwaara samudr ko aise praapt hote hai, ki jaise apane bachhadon se gaay daud ke milti hai..2..
 jab sury us atyant garjit megh ko chhin-bhinn karke prithvi main aise gira detaa he ki jaise koi manushya aadi ke sharir ko kaat kaat kar giraata he, tab vah vritrasur bhi prithvi par mritak ke samaan shayan karne vaala ho jaataa he..3..
 'nighantu' main megh kaa naam vrutra he--vrutra kaa shatru arthath nivarak sury he,sury kaa naam twashta he, uskaa santan megh he, kyonki sury kii kirnon ke dwaara jal kan hokar upar ko jaakar vaahan milke megh rup ho jaataa he. tathaa megh kaa vrutra naam isaliye he ki vrutrovrinoteh0 vah sweekaar karne yogya or prakaash kaa aavaran karne vaala he.
 vrutra ke is jalarup sharir se badi-badi nadiyaan utpann hoke agaadh samudr main jaakar milti hai, or jitna jal talab va coop aadi main rah jaataa he vah maano prithvi main shayan kar rahaa he..5..
 vah vrutra apane bijli or garjanrup bhay se bhi indra ko kabhi jeet nahin saktaa. is prakaar alankariroop varnan se indra or vrutra ye donon paraspar yuddh ke saamaan karte hai, arthath jab megh badhata he, tab to vah sury ke prakaash ko hataata he, or jab sury kaa taap arthath tej badhata he tab vah vrutra naam megh ko hataa detaa he. parantu is yuddh ke ant main indra naam sury hi kii vijay hoti he.
  jab jab megh vruddhi ko praapt hokar prithvi or akaash main vistrut hoke failata he, tab tab usko sury hanan karke prithvi main gira detaa he. uske pashchaat vah ashuddh bhoomi, sade huye vanaspati, kashtha, trin tathaa malamutradi yukt hone se kahin-kahin durgandh rup bhi ho jaataa he. tab samudr kaa jal dekhne main bhayankar maaloom padane lagata he. is prakaar baarambaar megh varshata rahata he.--arthath sab sthanon se jal ud ud kar akaash main badhata he. vahaan ikattha hokar phir se varsha kiya karata he. usee jal or prithvi ke sayong se oshadhi aadi anek padaarth utpann hote hai.usee megh ko 'vritrasur' ke naam se bolte hai.
 vaayu or sury kaa naam indra he. vaayu akaash main or sury prakashasthan main sthit he. inhen vritrasur or indra kaa akaash main yuddh hua karata he ki jiske ant main megh kaa paraajay or sury kaa vijay nihsandeh hota he.
 is satya granthon kii alankariroop katha ko chhod kar moorkhon ke samaan alpabuddi vaale logo ne brahma-vaivartt or shrimadbhagavtadi granthon main mithyaa katha likh rakhi hai unako shreshth purush kabhi na maane.
