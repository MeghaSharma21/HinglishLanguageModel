 pench yaa bolt ek prakaar kii yantric yukti he jo do bhaagon ko paraspar kasne ke kaam aati he. yah kisi dhaatu ke belanaakaar dand par vartulakaar chudiyaan katkar banaayi jaati he.
 aamtaur par penchon kaa ek sheersh hota he, yah pench ke ek sire par vishesh rup se gathit anubhag he. pench ko sheersh se hi ghumaya yaa ksaa jaataa he. pechon ko kasne ke liye penchkas evam paanaa jaise aujaaron kaa prayog kiya jaataa he.
 adhiktar pench dakshinavart ghurnan ke dwaara kase jate hai. in penchon ko dakshinavart chudiyon vaala kaha jaataa he. vamavart chudiyon vaale penchon ko vishisht sthiti main prayog kiya jaataa he. cycle ke baayen paad main vamavart chuudi vaale pench kaa prayog kiya jaataa he.
 pench nirmaan ke teen charan hai- sheersh nirmaan, chuudi bellan evam vilepan | saadharantaya, penchon kaa nirmaan taar se kiya jaataa he. taron kii aapurti badi kundali yaa bade penchon ke liye gol billat ke rup main kii jaati he. taar yaa chhad ko banaaye jane vaale pench ke prakaar ke hisaab se kaata jaataa he. atapt karman prakriya dwaara pench ke sheersh kaa nirmaan kiya jaataa he. yantra main prayog kiye gaye thappe ke aakaranusaar pench ke sheersh ke lakshan tay hote hai. adhiktar penchon main chudiyon kaa nirmaan chuudi bellan dwaara kiya jaataa he. iske baad, penchon ko sanksharan se bachane hetu ushn nimajjan gailavanikaran evam krishnakaran jaisi prakiya dwaara vilepan kiya jaataa he.
