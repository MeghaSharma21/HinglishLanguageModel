 udai pratap singh ek kavi, sahityakar tathaa rajaneta hai. unhone uttar pradesh se varsh 2002-2008 ke liye samaajawaadee party kii ore se rajya sabha kaa pratinidhitiv kiya. rajya sabha main yadhyapi unka kaarykaal 2008 main samaapt ho gaya tathaapi purnat: swasth evam sajag hone ke baavjood samaajawaadee party ne unhen dubaara rajya sabha ke liye namit nahin kiya. jabaki ve party ke mukhiya mulaayam singh yadav ke guru rah chuke hai or jati se yadav bhi hai.
 udai pratap singh ko unki bewak kavita ke liye aaj bhi kavi sammelan ke manchon par aadar ke saath bulaayaa jaataa he. sampradayik sadbhaav par unka yah sher shrota baar-baar sunanaa pasand karte hai:
 na tera he na meraa he ye hindustan sabakaa he. nahin samajhi gayi ye baat to nuksaan sabakaa he.
 isi prakaar sattashinon dwaara shaheedon ke prati barti ja rahi udaseenta par unka yah aakrosh unke chele bhi bardaasht nahin kar pate kintu udai pratap singh unke munh par bhi apni baat kehane se kabhi nahin chookte:
 kabhi-kabhi sochaa karata hoon ve vechaare chhale gayi hai. jo phulon kaa mausam laane kii koshish main chale gayi hai.
 udai pratap singh uttar pradesh hindi santhaan ke kaaryakari adhyaksh rah chuke hai. 
 udai pratap singh kaa janm hindi sahityakar sandarbh kosh ke anusaar gram gadhiya chhinakura jila mainpuri main 1 sitambar 1932 ko hua tha jabaki rajya sabha kii aadhikarik website main unki janmatithi 18 may 1932 di gayi he. ab koun si tithi sahi he, yah to swayan udai pratap singh hi bataa sakate hai. baharhaal unka janm san 1932 main hua tha, yah nishchit he.
 unki mata puspa yadav va pita dow harihar singh choudhary the. 20 may 1958 ko dow chaitanya yadav ke saath unka vivaah hua. unke ek betaa va teen betiyaan hai. surinam main 1993 ke vishwa hindi sammelan ke pratinidhi mandal kaa unhone netritv kiya. ve desh videsh main pichley pantalis varshon se kavi sammelnon main jate rahe hai or bhashaayi ekta kaa mudda uthaate rahe hai.
 1960 main karahal ke jain inter college main vir ras ke vikhyath kavi damodar swaroop 'vidrohi' ne apni prasiddh kavita dilli kii gaddi saavdhaan! sunaayi jis par khub taaliyaan baji. tabhi yakaayak police kaa ek daroga manch par chadh aayaa or vidrohi ji ko daantate hue bolaa-"band karo aisi kavitaayen jo sarkaar ke khilaaf hai." usee samay kase sharir kaa ek ladkaa badi furti se manch par chadha or usne us daroga ko uthaakar patake diya. vidrohi ji ne kavi sammelan kii adhyakshata kar rahe udai pratap singh se poocha-"ye noujvaan koun he?" to pataa chalaa ki yah mulaayam singh yadav the jo us samay jain inter college ke chaatr the or udai pratap singh unke guru hua karte the.
 uttar pradesh sarkaar ne isi saal sitambar main udai pratap singh ko uttar pradesh hindi santhaan kaa kaaryakari adhyaksh namit kar cabinet mantri kaa darja diya.
 9. â†‘ udai pratap singh kaa blog
