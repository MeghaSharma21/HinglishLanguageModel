 pandav mahabharat ke mukhya paatr hai. pandav paanch bhai the - yudhisthir, bhimsen, arjuna, nakul tathaa sahadev.
 
 pandavon ke pita kaa naam pandu tha. ve bade hi pratapi kuruvanshi raja the! pandu kii do patniyaan thim - kunti tathaa maadri. yudhisthir, bhim tathaa arjuna kii mata kunti thi or nakul evam sahadev maadri ke putr the.
 
 ek baar raja pandu apni donon patniyon - kunti tathaa maadri - ke saath akhet ke liye van main gayi. vahaan unhen ek mrug kaa maithunarat joda drushtigat hua. pandu ne tatkaal apane baan se us mrug ko ghayal kar diya. marate huye mrug ne pandu ko shaap diya, "rajan! tumhaare samaan krur purush is sansar main koi bhi nahin hoga. tuune mujhe maithun ke samay baan maaraa he atah jab kabhi bhi tu maithunarat hoga teri mrityu ho jaayegi."
 is shaap se pandu atyant duhkhi huye or apni raniyon se bole, "he deviyon! ab main apni samast vaasanaon kaa tyaag kar ke is van main hi rahoonga tum log hastinapur laut jaao" unke vachanon ko sun kar donon raniyon ne duhkhi hokar kaha, "nath! ham aapke bina ek kshan bhi jivit nahin rah saktin. aap hamen bhi van main apane saath rakhane kii krupa kijiye." pandu ne unke anurodh ko sweekaar kar ke unhen van main apane saath rahane kii anumati de di.
 isi dauraan raja pandu ne amavasya ke din rishi-muniyon ko brahma ji ke darshanon ke liye jate huye dekha. unhone un rishi-muniyon se swayan ko saath le jane kaa aagrah kiya. unke is aagrah par rishi-muniyon ne kaha, "rajan! koi bhi nihsantaan purush brahmalok jane kaa adhikari nahin ho saktaa atah ham aapako apane saath le jane main asamarth hai." 
 rishi-muniyon kii baat sun kar pandu apni patni se bole, "he kunti! meraa janm lenaa hi vrutha ho rahaa he kyonki santanheen vyakti pitru-rin, rishi-rin, dev-rin tathaa manushya-rin se mukti nahin paa saktaa kya tum putr prapti ke liye meri sahaayta kar sakati ho?" kunti boli, "he aryaputra! durvasa rishi ne mujhe aisa mantra pradaan kiya he jisase main kisi bhi devtaa kaa aahvaan karke manovanchit vastu praapt kar sakati hoon. aap ajna karen main kis devtaa ko bulaauun." is par pandu ne dharm ko aamantrit karne kaa aadesh diya. dharm ne kunti ko putr pradaan kiya jiskaa naam yudhisthir rakhaa gaya. kaalaantar main pandu ne kunti ko punah do baar vayudev tathaa indradev ko aamantrit karne kii ajna di. vayudev se bhim tathaa indra se arjuna kii utpatti hui. tatpashchaat pandu kii ajna se kunti ne maadri ko us mantra kii diksha di. maadri ne ashwanikumaron ko aamantrit kiya or nakul tathaa sahadev kaa janm hua.
 ek din raja pandu maadri ke saath van main sarita ke tat par bhraman kar rahe the. vaataavaran atyant ramnik tha or sheethal-mand-sugandhit vaayu chal rahi thi. sahasaa vaayu ke jhonke se maadri kaa vastra ud gaya. isse pandu kaa man chanchal ho uthaa or ve maithun me pravruth huye hi the ki shaapvash unki mrityu ho gai. maadri unke saath sati ho gai kintu putron ke paalan-poshan ke liye kunti hastinapur laut ai.
 
