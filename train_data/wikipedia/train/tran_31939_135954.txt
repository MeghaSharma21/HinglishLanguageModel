 nirdeshaank: 28°28′29″N 76°07′31″E / 28.474605°N 76.125264°E / 28.474605; 76.125264chandeni bhivani jile main maujuud ek atyadhik prachlit gramin kshetra he| yah gram bhartiya thalsena main kisi ek gaanv se sarvaadhik sainik paidaa karne ke liye prasiddh he jo record lagbhag bees saal se aparivartit he| aravali parvat shrinkhalaa kii ek shakha is gaanv ke ilaakon ko chooti hui nikalati he| isi shrinkhalaa kii ek pahari ke sameep yah gaanv basaa he jahaan bhuvaigyanikon ne grafit ke strot hone kii pushti kii he|
 bhartiya sena main kul sainikon kii sankhya lagbhag 11,00,000 sainik hai, jinamein se jat regiment kii chauntis regiment hai| in sabhi main kul sainikon kii sankhya kaa sarvaadhik ansh chandeni gaanv ko jaataa he| yah jat regiment kaa lagbhag do pratishat he tathaa sampoorn bhartiya thal sena kaa lagbhag shunya dashamalav ek pratishat he| is record kaa doosraa hakdaar bhivani jile kaa hi ek gaanv, haluvaas rahaa he|
 mana jaataa he ki is gaanv kii sthapana lagbhag unniis sau das isvi ke dashak main chanda naam kii ek aurat ke naam par par hui thi| yah aurat us samay apane pati or baaki ke parivaar ke saath bamala ko chhod kar yahan ai thi| ye log vahaan se kisi qatl kii ghatana ke pashchaat bachate bachaate pahuche the| yahan unhone sthaayee zamin kaa adhigrahan kiya tathaa lagbhag puure gaanv kii zamin ko chanda greval ne bees rupee main kharida tha|
 chandeni gaanv haryana ke bhivani jile main charkhi dadri tehsil ke antargat aata he| yah dadri-narnaul raste par aane vaale badhwana gaanv se sampark road par lagbhag teen kimi kii duuri par he| lagbhag paanch kimi kii duuri par jhojhu, pandraa kimi dur charkhi dadri tathaa pachaas kimi dur jila mukhyalay bhivani he| yahan kii zamin registani mitti ke saamaan he or din ke samay bheeshan garmi padati he| aas paas retili zamin hone kii vajah se sardiyon main yah sthiti thik vipareet ho jaati he|
 adhikansh ghar yahan jat samudaay ke logon ke hai tathaa bahut kam ghar nichali jati ke logon ke hai| haalanki apni shuruuaati charan main yah gaanv sirf grevaalon kaa tha, parantu aas paas ke kshetron main sangwan hone kii vajah se yahan kii jansankhya main aandhik parivartan aa gaya| aaj yahan jaaton main lagbhag nabbe pratishat log 'sangwan' or 'ahlavat' hai tathaa lagbhag das pratishat log 'greval' gotra se sambandhit hai | gaanv ke kuch log mul gaanv se alag apane kheton main ghar banaakar bhi rahete hai jis se gaanv kii mukhya jansankhya main giravat ai he|
 yahan ke log mul rup se kheti karte hai. parantu in logon main sena main bharti hone kaa ek gaharaa lagaav dekha gaya he. gaanv ke lagbhag nabbe pratishat purush apane jivan main kabhi naa kabhi bhartiya sena kaa hissaa rah chuke hai| lagbhag har ghar main koi naa koi purush bhartiya sashastr senaaon main karyrat he athwa sevanivrutt ho chukaa he.
 shushk zamin hone kii vajah se yahan jal str bahut neeche he| gaanv main se ek nahar bhi guzarati he jo lagbhag pandraa saalon se sukhi padi he| atah yahan ke log bhumigat pani kii motor lagaate hai jo gahare-gahare kuon main utaari jaati hai| in kuon kii gaharaai lagbhag do sau feet tak jati he| yahan kii mukhya fasal hai bajra, gehun, jowar or chanaa|
