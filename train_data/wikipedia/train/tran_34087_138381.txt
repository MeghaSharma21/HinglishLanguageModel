 rangeen padaarthon se rang nikaalkar unhen shwet karne ko viranjan karnaa kehete hai. viranjan se keval rang hi nahin nikalataa, varan prakritik padaarthon se anek apdravya bhi nikal jate hai. anek padaarthon ko viranjit karne kii aavashyaktaa padati he. aise padaarthon main rooyee, vastra, linen, oon, resham, kaagaj lugdi, madhu, mom, tel, chini or anek anya padaarth hai.
 viranjakon kaa kaary praayah oxikaran par aadhaarit he. adhikansh viranjak chlorine par aadhaarit hai.
 oon or sooti vastra ke viranjan kii kala hamen bahut pracheen kaal se maaloom he. pracheen misravasi, unani, romavaasi tathaa phinishiavasi viranjit saamaan taiyaar karte the, par kaise karte the iskaa pataa aaj hamen nahin he. plini ne kuch pedo or pedo kii raakhon kaa ullekh kiya he. aisa maaloom hota he ki europe main dach log viranjan kii kala main adhik vikhyath the. england main 14veen shatabdi main viranjan karne ke sthanon kaa varnan miltaa he. 18veen shatabdi main iskaa prachaar vastut: vyapak ho gaya tha. us samay vastron ko kshareey draavon main kai dinon tak duubaakar dhote or ghaas par kai saptaah sukhaate the. iske baad vastron ko matthey main kai din dubaakar phir dhokar saaf karte the.
 viranjan vyavsaay kii sthapana vastut: 1787 i. main hui. tab tak chlorine kaa avishkaar ho chukaa tha or vastron ke viranjan main yah bada prabhavakaari siddh hua tha. betaule pehle vaigyanik the, jinhone spasht rup se ghoshit kiya tha ki vastron ke viranjan main chlorine gas kaa upyog ho saktaa he or iskaa ullekh unhone apane ek niabandh main kiya tha, jo 'jarnal da fizic' main 1786 i. main chapa tha. phir to iskaa upyog kai deshon main hone laga. viranjan ke liye chlorine gas asuvidhajanak thi. isse iske upyog main kuch sam tak acchhee pragati na ho saki. peeche dekha gaya ki chlorine ko daahak potash main avashoshit karke upyog karne par bhi viranjan ho saktaa he. phir chlorine ko chooney main avashoshit kar viranjan churna taiyaar kiya gaya, jiskaa upyog aaj tak hota aa rahaa he. iske sthaan main ab sodium hypochlorite or drav chlorine kaa prayog bhi hone laga he.
 kachi rooyee main apdravya ke rup main mom, vasaml, pectin, ranjak, albuminoid or khanij lavan rahete hai. inaki maatra lagbhag paanch pratishat tak rah sakati he. viranjan se ye apdravya bahut kuch nikal jate hai. yadi rooyee kaa viranjan pehle nahin hua he, to apdravyon ko nikalne ke liye rooyee ke sooton or vastron kaa bhi viranjan hota he.
 kapaas ke soot ke viranjan ke liye soot ko teen se chaar pratishat soda aish, yaa do pratishat daahak soda, ke saath chah se aath ghante tak nune dabaav par ubaalte hai. phir use dhokar viranjan drav ke saath aadhe se do ghante tak upachaarit karte hai. use phir pani se dhokar hydrochloric amla yaa salphurik amla main dubaakar bhalee bhanti dho lete hai. yadi soot ko bilkul safed bananaa he, to usko sabun ke durbal vilyan main nilambit kar kuch rang lete hai. ubaalane se soot ke adhikansh apdravya nikal jate hai. yadi alp rezin sabun milakar ubaalen, to mom praaia: samast nikal jaataa he.
 yadi vastra viranjan kiya jaae, to usase mom ke saath saath ve padaarth bhi, jaise starch, magnesium lavan aadi, jo sajjikaran main prayukt hote hai, bahut kuch nikal jate hai. viranjan ke pashchaat vastra halke nile rang se rangne se kapade bilkul safed ho jate hai. yadi kapade par chheent kii chapai kerani ho, to vastron ko viranjit kar bilkul safed bananaa aavashyak hota he.
 sanai ke sooton kaa viranjan adhik pechida or apsaadhya hota he, kyonki aise soot main apdravyon kii maatra 20 pratishat yaa isse bhi adhik rahati he, jabaki rooyee main apdravyon kii maatra 5 pratishat se adhik nahin rahati. san ke sooton main jo apdravya rahete hai, unamem ranjakon ke atirikt ek vishesh prakaar kaa mom, 'sanai mom', rahata he, jisapar kisi abhikarmak kii kriya kathin hoti he. yadi sanai ke vastron kaa viranjan karnaa he, to kathinata or bad jaati he kyonki aise vastron main viranjakon kaa pravesh kuch kathin hota he.
 sanai ke sooton or vastron kaa viranjan praaia: vaise hi hota he jaise rooyee ke sooton or vastron kaa. antar keval is baat main rahata he ki unhen ghaas par rakhkar dhoop main sukhaana padataa he. isamen samay bahut adhik lagata he. jahaan rooyee ke sooton or vastron kaa viranjan ek saptaah se kam samay main ho jaataa he, vahaan sanai ke sooton or vastron ke viranjan main kam se kam chah saptaah lagate hai. viranjan main laganevaala samay or kharch kam karne ke anek praytn hue hai, par unamem abhi yathochit safalataa nahin mili he. yadi adhik prabal viranjan prayukt kiye jaaen, to reshon ke kshatigrast ho jane kii ashanka rahati he or unki chamak bhi bahut kuch nasht ho jaati he. samay samay par is viranjan main anek sudhaar hue hai, jinamein viranjanchurna ke sthaan par sodiy hypochlorite kaa vyavhaar, dhoop main sukhaane ke sthaan par vidyut se prastut ozon kii kriya, ubaalane ke baad komal sabun se takhton ke bich ragadnaa, yaa nitric amla ke tanu vilyan main dubaana aadi he. jute ke reshon yaa vastron kaa viranjan bhi rooyee yaa sanai ke reshon or vastron ke samaan hi hota he. keval kshar kaa upyog inke saath nahin karte. inhen keval sodium hypochlorite se upachaarit kar amla se dho daalate hai. puaalon kaa viranjan hydrogen paroxide ke vilyan main 12 ghante se lekar kai dinon tak dubaakar, phir salfurik amla kii kriya se kiya jaataa he.
 oon ke saamaanon kaa viranjan karne se ve utane shwet nahin hote jitna rooyee yaa linen ke saamaan hote hai, par yadi unka upachaar salfuras amla yaa hydrogen paroxide se kiya jaae, to unka rup bahut kuch sudhar jaataa he. upachaar ke baad soot ko dhokar latakaaya jaataa he. phir bhigaaya jaataa he or alp nila rang dekar ekkaksh ke vilyan main le jaaya jaataa he, jahaan sulfur dioxide banataa he. raat bhar saamaan ko vahaan rahane dete hai. isi reeti se jautav romon yaa koochon ko bhi viranjit karte hai. sodium bisulphite ke kuch prabal vilyan main dubaakar rakhane se bhi oon kaa viranjan hota he. aise viranjit oon ko sabun se dhone par rang phir laut aata he. yadi hydrogen paroxide se viranjit kiya jaae or peeche ammonia yaa sodium silicket se kshareey bana liya jaae, to viranjan sthaayee hota he. kaale yaa bhure oon ko viranjan se bilkul safed to nahin banaaya ja saktaa, par unhen sunaharaa kiya ja saktaa he.
 prakritik resham ke upar sericine, yaa resham gond, rahane ke kaaran vah dekhne main mand lagata he. sericine 19-25 pratishat tak rah saktaa he. sericine ko nikaalane ke liye, 30 pratishat bhaar ke sabun ko pani main dhulaakar usamen resham ko lagbhag 3 ghante tak kvathanank se nimna taap par tapaaya jaataa he. isse sericine ghulkar nikal jaataa he or reshe par vishesh chamak aa jaati he. ab resham ko halke soda vilyan se dhokar vaanchit rang main rang lete hai. ek vishesh prakaar ke resham, tusar ke viranjan ke liye, hydrogen paroxide kaa upyog hota he.
 yadi pakshiyon ke pankhons ko viranjit karnaa ho, to hydrogen paroxide ko alp ammonia daalkar, kshareey banaakar viranjit kiya ja saktaa he. hathi ke daanton kaa bhi viranjan isi prakaar hota he. hydrogen paroxide vastut: sarvshereshth viranjak he. jautav or vanaspatik donon prakaar ke saamaanon kaa isse samaan rup se viranjan kiya ja saktaa he. iske anek taiyaar vilyan bazaaron main bikate hai or gharelu viranjanon main prayukt hote hai. isamen dosha he to yahi ki anya viranjakon se yah keemtee hota he.
