  ienes vikrant · ienes viraat · ienes vikramaditya · 
 bhartiya nausena pot vikrant bhartiya nausena kaa ek seva nivruth yuddh pot he. yah bhartiya nausena kaa pratham vayuyan vaahak pot he. is pot ko 1957 main britain se kharida gaya tha. tab tak ise echemes harculis ke naam se janaa jaataa tha. 1961 main ise bhartiya nausena shaamil kiya gaya tathaa 31 janvari 1997 ko kaam se hataa liya gaya.
 agast 2013 main bharat sarkaar dwaara jari vijyapti ke anusaar iskaa bade paimaane par naveekaran kiya ja rahaa tha. punarnirmaan kaa pratham charan puraa hone ke baad 12 agast 2013 ko ise naye avatar main utaara gaya. vimaan ko udaan bharne main madad ke liye isamen 37,500 ton kaa ramp lagaaya gaya.
 duusare charan main jahaaj ke bahari hisse kii fitting, vibhinn hathiyaaron or sensoron kii fitting, vishaal ingine pranali ko jodne or vimaan ko uske saath jodne kaa kaam puraa kiya gaya, jise 10 june 2015 ko jalavatarit kiya gaya. vyapak pareekshanon ke pashchaat varsh 2017-18 ke aasapaas bhartiya nausena ko saunpane kii yojana he.
 april 2014 main sarkaar dwaara is pot ko kabad main bechney kaa nirnay le liya gaya. ek nilaamee ke jariye is pot ko 60 karod rupee main ek privet company ibi camershal privet limited ko bech diya gaya. is nirnay kaa kaaphi virodh hua. purv nausena pramukh admiral arun prakaash ne is faisle par khed vyakt karte hue is aitihaasik yudhpot ko yuddh sangrahalay main badalane kii vakaalat kii, taaki aam bhartiya iske jariye bharat ke gauravshaalee yuddh itihaas ko jaan saken.
