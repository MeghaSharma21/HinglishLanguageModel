 hathiyagarh kaa tripur sundari mandir jabalpur shahar se kareeb 14 kimi ki duuri par bhedaghat maarg par "hathiyagarh" naam ke sthaan main sthit he. mandir ke andar mata mahakali, mata mahalakshmi or mata saraswati kii vishaal murti sthapit he.
 kaha jaataa rahaa he ki raja "karan", jo hathiyagarh ke raja the, ve devi ke saamne khaulate huye tel ke kadahe main swayan ko samarpit kar dete the or devi prasann hokar unhen unke vajan ke baraabar sona aashirwad ke rup main detii thim. maa tripur sundari jo sadiyon tak tevar sahit aasapaas ilaake main badi khermai yaa hathiyagarh vaali kherdaai ke naam se jaani jaati rahi hai or ab bhi yahaan ke umradraj log isi naam se sambodhit karte hai. maa kii alokik shakti evam chamatkaaron kii yahaan anek kahaniyaan evam kivdantiyaan aaj bhi suni ja sakati hai. yahaan par aaj bhi manotiyaan maangi jaati hai or aisa dekha ja saktaa he ki yahaan manotiyaan purna hone ke uparaant bhandare, vishesh pujan-archan tathaa chadhaava kaa silsilaa chalata hi rahata he. aasthaa or shraddha ke is sthal main sadaiv chahal pahal rahati he. log dur-dur se maan ke darshanath daude chale aate hai. maa kii chamatkaari shaktiyon kii anek kathaayen hai. ve is pahari sthaan ko chhodkar aabaadi vaale kshetra main aana hi nahin chaahati thim. suna gaya he ki ek baar gramin log mata ji ko baiylgaadee main rakhkar tevar gaanv main choti khermai mandir le kar aa gaye or vahaan raat bhar bhajan kirthan karte rahe. log jab duusare din subah snaan-dhyaan karne or maa ke pujan kii taiyaari karne apane ghar gaye. iske baad jab waapas mandir aae to maan vahaan se antardhyaan ho chuki thim. log ghabara gaye. baad main pataa chalaa ki maa apane puraane sthaan par swayan pahunch gai hai, aisi hai tevar kii maan tripurasundari. ek katha or sunne ko milti he ki angrejon ke jamaane main kuch bahari anjaan log maa ko trek main rakh kar le ja rahe the parantu kuch hi duuri par trek ke sabhi logon ko neend sataane lagi tab sabhi log trek ko khadaa kar so gaye or jab neend khuli to trek main devi maa nahin thi. phir gyaat hua ki ve apane sthaan par virajman hai. jaisaa main swayan jaanata hoon ki purv main maa keval ek shilakhand ke sahare pashchim disha kii ore munh kiye adleti avasthaa main thi. isi taratamya main ek anya baat aaj bhi bataai jaati he ki tripuri kshetra ke aitihaasik-utkhanan ke samay kisi utkhanan adhikari ne maa ko zanjeeron ke sahare khadaa karne kii koshish kii thi to us adhikari ko swapn aayaa ki mujhe khadaa mat karo parantu vah nahin mana. usne jab maa ko zanjeeron ke sahare khadaa kiya tabhi adhikari ke ghar se uske achche-bhale or swasth putr kii achaanak tabiyat bighad gai. baad main usne devi maa ko purv sthiti main rakh kar unase kshamaa yachana or pujan archan kiya tab jaakar uske putr ko swasthya laabh hua. inke atirikt is sambandh main or bhi kahaniyaan prachlit hai, jinamein bataaya jaataa he ki dani raja karn ne puja ke baad sava pahar tak sona barsaaya tha or yah bhi kaha jaataa he ki ek baar khaulate tel kii kadhai main raja ne apana mastak katkar jab devi maan ko chadhaaya tab maan ne swayan prakat hokar bhakt ko punerjeevit kiya tathaa darshan die.
