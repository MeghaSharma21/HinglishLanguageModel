 yashpal kaa naam aadhunik hindi sahitya ke kathakaron main pramukh he. ye ek saath hi krantikari evam lekhak donon roopon main jane jate he. premchand ke baad hindi ke suprasiddh pragatisheel kathakaron main inkaa naam liya jaataa he. apane vidhyaarthee jivan se hi yashpal krantikari aandolan se jude, iske parinamswarup lambi faraari or jail main vyateet karnaa padaa. iske baad inhone sahitya ko apana jivan banaaya, jo kaam kabhi inhone bandook ke madhyam se kiya tha, ab vahi kaam inhone bulatin ke madhyam se janajagran kaa kaam shuru kiya. yashpal ko sahitya evam shiksha ke kshetra main bharat sarkaar dwaara san 1970 main padam bhushan se sammanit kiya gaya tha.
 yashpal kaa janm 3 disambar 1903 ko punjab main, firospur chhavnee main ek saadhaaran khatri parivaar main hua tha. unki maan shrimati premdevi vahaan anathalay ke ek skool main adhyapika thim. yashpal ke pita heeralaal ek saadhaaran kaarobaari vyakti the. unka paitruk gaanv ranghad tha, jahaan kabhi unke purvaj hamirpur se aakar bas gaye the. pita kii ek choti-si dukaan thi or unke vyavsaay ke kaaran hi log unhen ‘lala’ kehete-pukaarte the. bich-bich main ve ghode par saamaan ladakar pheri ke liye aas-paas ke gaanvon main bhi jate the. apane vyavsaay se jo thodaa-bahut paisa unhone ikattha kiya tha use ve, bina kisi pukhta likhaa-padhi ke, hath udhaaru taur par sood par uthaaya karte the. apane parivaar ke prati unka dhyaan nahin tha. isiilie yashpal kii maan apane do beton—yashpal or dharmpal—ko lekar firozpur chhavnee main arya samaaj ke ek skool main padhaate hue apane bacchon kii shiksha-diksha ke bare main kuch adhik hi sajag thim. yashpal ke vikaas main garibi ke prati tikhi ghrinaa arya samaaj or swadhinata andolan ke prati upje aakarshan ke mul main unki maan or is parivesh kii ek nirnaayak bhoomika rahi he. yashpal ke rachanaatmak vikaas main unke bachapan main bhogi gai garibi kii ek vishisht bhoomika thi.
 apane bachapan main yashpal ne angrezon ke aatank or vicitra vyavhaar kii anek kahaniyaan suni thim. barsaat yaa dhoop se bachane ke liye koi hindustani angrezon ke saamne chaataa lagaae nahin guzar saktaa tha. bade shaharon or pahaado par mukhya sadaken unheen ke liye thim, hindustani in sadakon ke neeche bani kachi sadak par chalate the. yashpal ne apane hosh main in baton ko sirf suna, dekha nahin, kyonki tab tak angrezon kii prabhutaa ko asweekaar karanevaale krantikari andolan kii chingaariyaan jagah-jagah footne lagi thim. lekin phir bhi apane bachapan main yashpal ne jo bhi kuch dekha, vah angrezon ke prati ghrinaa bhar dene ko kaafii tha. ve likhte hai, ‘‘maine angrezon ko sadak par sarv saadhaaran janata se salaami lete dekha he. hindustaniyon ko unke saamne gidgidaate dekha he, isse apana apmaan anumaan kiya he or uske prati virodh anubhav kiya...’ 
 angrezon or prakarantar se british samrajyavad ke viruddh apni ghrinaa ke sandarbh main yashpal apane bachapan kii do ghatnaon kaa ullekh vishesh rup se karte hai. inamen se pehali ghatana unke chaar-paanch varsh kii aayu kii he. tab unke ek sambandhi yuktpraant ke kisi qasbe main kapaas otane ke kaarakaane main manager the. kaarkaanaa stesan ke paas hi kaam karne vaale angrezon ke do-chaar bangle the. aas-paas hi in logon kaa khub aatank tha. inamen se ek bangle main murdiyaan pali thim, jo aas-paas kii sadak par gumti-phirti thim. ek shaam yashpal un murgiyon se chhedhkhani karne lage. bangle main rahanevaali mem sahiba ne is harqat par bacchon ke fatkaar diya. shaayad ‘gadhaa’ yaa ‘ullu’ jaisi koi gaali bhi di. chaar-paanch varsh ke balak yashpal ne bhi uski gaali kaa pratyuttar gaali se hi diya. jab us stri ne unhen maarane kii dhamkee di, to unhone bhi use vaise hi dhamkaate hue jawaab diya or phir bhagkar kaarakaane main chhip gaye. lekin ghatana yun hi taal di janevaali nahin thi. isaki shikaayat unke sambandhi se kii gai. unhone yashpal kii maan se shikaayat kii or anek ashankaon or aatank ke bich yah bhi bataaya ki isse puure kaarakaane ke logon par kaisaa sankat aa saktaa he. phir iske parinaam kaa ullekh karte hue yashpal likhte hai, ‘meri maan ne ek chadi lekar mujhe koob peeta main zamin par lot-pot gaya parantu pitayee jari rahi. is ghatana ke parinaam se mere man main angrezon ke prati kisi bhaavana utpann hui hogi, yah bhaanp lenaa kathin nahin he....’ 
 duusari ghatana kuch iske baad kii he. tab yashpal kii maan yuktpraant main hi nainital zile main tirai ke qasbe kashipur main arya kanya paathshaala main mukhyadhyapika thim. shahar se kaafii dur, kaarkaane se hi sambandhi ko bada-sa awaas mila tha or yashpal kii maan bhi vahiin rahati thi. ghar ke paas hi ‘dron sagar’ naamak ek talab tha. ghar kii striyaan praayah hi vahaan dopaher main ghoomane chali jaati thim. ek din ve striyaan vahaan naha rahi thim ki uske duusari ore do angrez shaayad faujee gore, achaanak dikhaai die. striyaan unhen dekhakar bhay se chinane lageen or aatmaraksha main ek-duusare se lipatate hue, bhaybheet hokar usee avasthaa main apane kapadeuthakar bhaagane lageen. yashpal bhi unke saath bhaage. ghatit kuch vishesh nahin hua lekin angrezon se is tarah darkar bhaagane kaa drishy sthaayee rup se unki bal-smriti main tank gaya...‘angrez se vah bhay aisa hi tha jaise bakriyon ke jhund ko baagh dekh lene se bhay lagata hoga arthath angrez kuch bhi kar saktaa tha. usase darkar rone or chinane ke sivaay doosraa koi upaay nahin tha...’ 
 arya samaaj or congress ve padaav the jinhen paar karke yashpal antat krantikari sanghathan kii ore aae. unki maan unhen swami dayanand ke aadarshon kaa ek tejasvi prachaarak bananaa chaahati thim. isi uddeshy se unki aarambhik shiksha gurukul kangri main hui. arya samaji daman ke viruddh ugr pratikriya ke beej unke man kii dharti par yaheen pade. yaheen unhen punarutthanavaadee pravritiyon ko bhi nikat se dekhne-samajhane kaa avasar mila. apni nirdhantaa kaa kachot-bharaa anubhav bhi unhen yaheen hua. apane bachapan main bhi garib hone ke aparaadh ke prati ve apane ko kisi prakaar uttaradaayi nahin samaj pate. inhen sanskaron ke kaaran ve garib ke apmaan ke prati kabhi udasin nahin ho sake.
 congress yashpal kaa doosraa padaav thi. apane daur ke anek duusare logon kii tarah ve bhi congress ke madhyam se hi raajnneeti main aae. rajnatik drushti se firozpur chhavnee ek shant jagah thi. chhavnee se teen mile dur shahar ke lacture or jalse hote rahete the. khaddar kaa prachaar bhi hota tha. 1921 main, asahyog andolan ke samay yashpal atharah varsh ke navayuvak the—desh-seva or rashtrabhakti ke utsaah se bharpoor, videshi kapadon kii holi ke saath ve congress ke prachaar-abhiyaan main bhi bhaag lete the. ghar ke hi luggad se bane khaddar ke kurtta-pyjama or gandhi topi pahante the. isi khaddar kaa ek kot bhi unhone banwaaya tha. baar-baar mailaa ho jane se uubakar unhone use laal rangava liya tha. is kaal main apane bhaashanon main, british samrajyavad virdohi aankadon ke strot ke rup main, ve desh-darshan naamak jis pustak kaa ullekh karte hai vah sambhawatah 1904 main prakashit sakhaaraam ganesh deuskar kii bangla pustak desherkatha he, bhartiya jan-maanas par jisaki chhap vyapak pratikriya or lokapriyata ke kaaran british sarkaar ne jis par pabandi laga di thi.
 mahatma gandhi or gandhivaad se yashpal ke taatkaalik mohabhang kaa kaaran bhale hi 12 farvari san 22 ko, chaura-chauri kand ke baad mahatma gandhi dwaara andolan ke sthagan kii ghoshnaa rahaa ho, lekin isaki shuruyaat or pehle ho chuki thi. yashpal or unke krantikari saathiyon kaa sashastr kranti kaa jo agenda tha, gandhi kaa ahimsa kaa siddhant uske virodh main jaataa tha. mahatma gandhi dwaara dharm or raajnneeti kaa ghaal-mail unhen kahin buniyadi rup se galat lagata tha. metric ke baad lahore aane par yashpal neshnal college main bhagatsingh, sukhdev or bhagwaticharan bohara ke sampark main aae. noujvaan bharat sabha kii gatividhiyon main unki vyapak or sakriy hissedari vastutah gandhi or gandhivaad se unke mohabhang kii ek anivaary parinaam thi. noujvaan bharat sabha ke mukhya sutradhaar bhagwaticharan or bhagat singh the.
 sake lakshyon par tappanee karte hue yashpal likhte hai, ‘noujvaan bharat sabha kaa kaarykram gandhivaadi congress kii samjhautavaadi niti kii aalochana karke janata ko us rajnatik kaarykram kii prerana dena or janata main krantikariyon or mahatma gandhi tathaa gandhivaadiyon ke bich ek buniyadi antar kii ore sanket karnaa upyogi hoga. lala lajpatraay kii hinduvadi nitiyon se ghor virodh ke baavjood unpar hue lathi charge ke kaaran, jisase hi antat unki mrityu hui, bhagatsingh or unke saathiyon ne sanders kii hatya kii. is ghatana ko unhone ek rashtriya apmaan ke rup main dekha jiske pratirodh ke liye aapasi matbhedon ko bhula dena jaruri tha. bhagatsingh dwaara asembli main bam-cond isi soch kii ek taarkik parinti thi, lekin bhagatsingh, sukhdev or raajaguru kii phaansi ke virodh main mahatma gandhi ne janata kii ore se vyapak dabaav ke baavjood, koi aupchaarik apil tak jari nahin kii.
 apane krantikari jivan ke jo sansmaran yashpal ne simhavlokan main likhe, unamem apni drushti se unhone us andolan or apane saathiyon kaa moolyankan kiya. taarkikta, vaastaviktaa or vishwasaneeyata par unhone hameshaa jor diya he. yah sambhav he ki us moolyankan se bahuton ko asahmati ho yaa yashpal par tathyon ko tod-marodakar prastut karne kaa aarope ho. aaj bhi kuch log aise hai, jo yashpal ko bahut acha krantikari nahin maanate. unke krantikari jivan ke prasang main unke charitrahanan kii durbhasandhiyon ko hi ve puri tarah sach maanakar chalate hai or shaayad isiilie yashpal kii ore meri nirantar or baar-baar vaapasi ko ve ‘ret kii murti’ gadhane-jaisaa kuch maanate hai.
 ‘kranti’ ko bhi ve bam-pistaulavaali raajnneeti kranti tak hi simit karke dekhte hai. raajnneetik kranti yashpal ke liye saamaajik vyavastha main krantikari parivartan kaa hi ek hissaa thi. samrajyavad ko ve ek shoshankari vyavastha ke rup main dekhte the, jo bhagatsingh ke shabdon main, ‘manushya ke haathon manushya ke or raashtra ke haathon raashtra ke shoshan kaa charam rup he’.. jagmohan or chamanlal, sanskaran ’19, pri.321) is vyavastha ke aadhaar stambh-jagiradaari or zameendaari vyavastha bhi usee tarah unke virodh ke mukhya agenda ke antargat aate the. desh main jis rup main swadhinata ai or bahuton kii tarah, ve bhi santusht nahin the. swadhinata se adhik ve ise satta kaa hastantaran maanate the. or yah lagbhag vaisaa hi tha jise kabhi premchand ne jon kii jagah govind ko gaddi par baith jane ke rup main apni ashanka vyakt kii thi.
 krantikari rashtra bhakthi or balidaan kii bhaavana se prerit-sanchalit yuvak the. avasar aane par unhone hameshaa balidaan se ise pramanit bhi kiya. lekin yashpal apane saathiyon ko irshyaa-dwesh, spardhaa-aakankshawale saadhaaran manushyon ke rup main dekhe jane par bal dete hai. apane sansmaranon main aaj rajendra yadav jise adarsh ghoshit karte hai—‘ve devtaa nahin hai’—uski shuruyaat hindi main vastutah yashpal ke inhen sansmaranon se hoti he. ye krantikari saamaanya manushyon se kuch alag, visisth or apane lakshyon ke liye ekantik rup se samarpit hone par bhi saamaanya maanviya anubhutiyon se achoote nahin the. ho bhi sakate the. sharathchandra ne patheradavi main krantikariyon kaa jo adarsh rup prastut kiya, yashpal use avastavik maanate the, jisase rashtrabhakti kii prerana milti ho, use krantikari andolan or us jivan ko vaastaviktaa kaa ek pratinidhi or pramanik chitra nahin mana ja saktaa. subodhachandra sen gupt patheradavi main bijli panivali jhanjhawati raat main savyasachi ke nishakraman ko bhavi mahanayake subhaashachandr bose ke palaayan ke ek roopak ke taur par dekhte hai, jabaki yashpal savyasachi ke atimanviya se lagane vaale kaary-kalapon or khoh-khandhiron main bitaye janevaale jivan ko vaastavik or pramanik nahin maanate. krantikari jivan ke apane lambey anubhavon ko hi ve apni is aalochana ke mukhya aadhaar ke rup main istemaal karte hai.
 2, march san 38 ko jail se rihaai ke baad, jab usee varsh november main yashpal ne viplav kaa prakaashan-sampadan shuru kiya to apane is kaam ko unhone ‘bullate bulatin’ ke rup main paribhaashit kiya. jis ahimsak or samtamulak samaaj kaa nirmaan ve raajnneetik krantikari ke madhyam se karnaa chaahate the, usee adhure kaam ko aage badhaane ke liye unhone lekhan ko apana aadhaar banaaya. apane samay kii saamaajik-raajnneetik samasyaon ke kendra main rakhkar likhe gaye sahitya ko praayah hameshaa hi vichaarvaadi kahkar laanchit kiya jaataa he. nand dulaare vaajapeyi kaa premchand ke viruddh bada aarope yahi tha. apane upar lagaae gaye prachaar ke aarope kaa yashpal ne uttar bhi lagbhag premchand kii hi tarah diya.
 apane pehle upanyaas dada commered kii bhoomika main unhone likhaa, ‘kala ke premiyon ko ek shikaayat mere prati he ki kala ko gaun or prachaar ko pramukh sthaan detaa hoon. mere prati die gaye is faisale ke viruddh mujhe apil nahin kerani. santosh he apana abhipraay spasht kar paata hum... apane lekhkeey sarokaaron par or vistaar se tippanee karte hue baad main unhone likhaa, ‘manushya ke purna vikaas or mukti ke liye sangharsh karnaa hi lekhak kii sarthakata he. jab lekhak apni kala ke madhyam se manushya kii mukti ke liye puraani vyavastha or vichaaron main antarvirodh dikhaata he or nae adarsh saamne rakhata he to us par adarshaheen or bhautikwaadi hone kaa laanchhan lagaaya jaataa he. aaj ke lekhak kii jaden vaastaviktaa main hai, isliye vah bhautikwaadi to he hi parantu vah adarshaheen bhi nahin he. uske adarsh adhik yatharth hai. aaj kaa lekhak jab apni kala dwaara nae aadarshon kaa samarthan karata he to us par prachaarak hone kaa laanchhan lagaaya jaataa he. lekhak sadaa hi apni kala se kisi vichaar yaa adarsh ke prati sahanubhuti yaa virodh paidaa karata he. sahitya vichaarpurn hoga.
 yashpal ke lekhan kii pramukh vidha upanyaas he, lekin apane lekhan kii shuruuaat unhone kahaniyon se hi kii. unki kahaniyaan apane samay kii raajnneeti se us rup main aakraant nahin hai, jaise unke upanyaas. nai kahani ke daur main stri ke deh or man ke kritrim vibhaajan ke viruddh ek sampurna stri kii jis chhavi par jor diya gaya, uski vaastavik shuruuaat yashpal se hi hoti he. aaj kii kahani ke soch kii jo disha he, usamen yashpal kii kitni hi kahaniyaan bataur khaad istemaal hui he. vartmaan or aagat katha-paridrishy kii sambhaavnaaon kii drushti se unki sarthakata asandigdh he. unke kahani-sangrahon main pinjre kii udaan, gyandaan, bhasmavrutt chinagaari, phulon kaa kurta, dharmayuddh, tumne kyon kaha tha main sundar hoon or uttami kii maan pramukh hai.
 jo or jaisi duniya banane ke liye yashpal sakriy raajnneeti se sahitya kii ore aae the, uskaa nakshaa unke aage shuru se bahut kuch spasht tha. unhone kisi yutapia kii jagah vyavastha kii vaastavik uplabdhiyon ko hi apana aadhaar banaaya tha. yashpal kii vaicharik yatra main yah sutara shuru se ant tak sakriy dikhaai detaa he ki janata kaa vyapak sahyog or sakriy bhagidaari hi kisi raashtra ke nirmaan or vikaas ke mukhya kaarak hai. yashpal har jagah janata ke vyapak hiton ke samarthak or sangrakshak lekhak hai. apni patrakarita or lekhan-karm ko jab yashpal ‘bullate kii jagah bulatin’ ke rup main paribhaashit karte hai to ek tarah se ve apane rachanaatmak sarokaaron par hi tippanee kar rahe hote hai. aise durdharsh lekhak ke pratinidhi rachanakarm kaa yah sanchayan use sampoornataa main jaanane-samajhane ke liye prerit karegaa, aisa hamaara vishwaas he.varshon 'viplav' patr kaa sampadan-sanchaalan. samaaj ke shoshit, utpeedit tathaa saamaajik badlaav ke liye sangharshrat vyaktiyon ke prati rachanaaon main gahari atmiyata. dharmik dhong or samaaj kii juthi naitiktaaon par karaari chot. anek rachanaaon ke deshi-videshi bhashaaon main anuwaad. 'meri teri uski baat' naamak upanyaas par sahitya academy puraskaar. 
 divya, deshadrohi, jhootha sach, dada kamred, amita, manushya ke rup, meri teri uski baat, pinjade kii udaana, phulon kaa kurta, bhasmaavruth chingaari, dharmayuddh, sach bolne kii bhul tathaa chakkar club .
 upanyaas 
 kahani sangrah
 vyangy sangrah
