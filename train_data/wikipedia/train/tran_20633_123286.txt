 jhil jal kaa vah sthir bhaag he jo chaaro taraf se sthalkhandon se ghira hota he. jhil kii duusari visheshta uskaa sthayitv he. saamaanya rup se jhil bhootal ke ve vistrut gadde hai jinamein jal bharaa hota he. jhiilon kaa jal praayah sthir hota he. jhiilon kii ek mahatvapurn visheshta unka khaaraapan hota he lekin anek jhilein mithe pani kii bhi hoti hai. jhilein bhupatal ke kisi bhi bhaag par ho sakati hai. ye ucch parvaton par milti hai, patharon or maidaanon par bhi milti hai tathaa sthal par sagar tal se neeche bhi pai jaati hai.
 kisi antardeshiy gart main pai janevaali aisi prashanth jalarashi ko jhil kehete hai jiskaa samudr se kisi prakaar kaa sambandh nahin rahata. kabhi-kabhi is shabd kaa prayog nadiyon ke chaude or vistrut bhaag ke liye tathaa un samudr tateey jalarashiyon ke liye bhi kiya jaataa he, jinka samudr se apratyaksh sambandh rahata he. inke vistaar main bhinnata pai jaati he; chote chote talabon or sarovar se lekar mithe panivali vishaal superior jhil or lavanjaleey caspian sagar tak ke bhi jhil ke hi sangya di gai he. adhikanshat: jhilein samudr kii sataha se upar parvatiy pradeshon main pai jaati hai, jinamein mrit sagar, jo samudr kii sataha se neeche sthit he, apwaad he. maidani bhaagon main saamanyat: jhilein un nadiyon ke sameep pai jaati hai jinaki dhaal kam ho gai ho. jhilein mithe panivali tathaa khaare panivali, donon hoti hai. jhiilon main paaya janevaala jal mukhyat: varsh se, him ke pighalane se athwa jharanon tathaa nadiyon se praapt hota he.
 jhile banati hai, viksit hoti hai, dhire-dhire talachat se bharkar daldal main badal jaati hai tathaa utthan hone par sameepi sthal ke baraabar ho jaati hai. aisi ashanka he ki sanyukt rajya america kii biihat jhilein 45,000 varshon main samaapt ho jaaengi. bhu-tal par adhikansh jhilein uttari golardh main sthit hai. finland main to itani adhik jhilein hai ki ise jhiilon kaa desh hi kaha jaataa he. yahan par 1,87,888 jhilein hai jisamen se 60,000 jhilein behad badi hai. prithvi par anek jhilein kritrim hai jinhen maanav ne vidyut utpaadan ke liye, krishi-kaaryon ke liye yaa apane aamod-pramod ke liye banaaya he.
 jhilein upyogi bhi hoti hai. sthaneey jalwaayu ko ve suhaavna bana detii hai. ye vipul jalarashi ko roak leti hai, jisase baadh kii sambhaavna ghat jaati he. jhiilon se machhliyaan bhi praapt hoti hai.
 jhil kii utpatti ke anek kaaran hote hai jinamein mukhya nimnlikhit hai-
 himani pradeshon ke bhudrushyon main bhi anydhik lakshanik hoti hai. vastut: vartmaan samay main himanion dwaara nirmit jhilein sankhya main itani adhik hai ki unki tulana main or kaarnon se nirmit jhilein naganya hai. aisi jhiilon kii utpatti kaa mukhya kaaran yah he ki jab himaniyaan apni pighalane kii antim avasthaa main aa jaati hai tab unamem paae janevaale himodh rodhan kaa kaary karte hai jisase pighla hua jal, oobad khabad sthal main ekatrit hokar jhil kaa aakaar le letaa he. hamaare desh main is prakaar kii jhilein himalay main pai jaati hai.
 prithvi ke andar honevaali hulchalon ke kaaran kabhi kabhi ant:krit garton kaa nirmaan ho jaataa he, jo jal se bhar jane par ant:krit jhiilon ke janmdata ho jate hai. caspian sagar iskaa udhaaharan he.
 prasupt jwalamukhi parvaton ke jwalamukh bhi jal bhar jane par jhiilon kaa rup le lete hai.
 kabhi kabhi parvatiy pradeshon main bhuskhalan ho jane par shailon ke vishaal bhukhand, nadiyon ke maarg main gir padate hai, jinase unka pravaah avaruddh ho jaataa he or rukaa hua jal, jhil kaa rup le letaa he.
 praaia: dekha jaataa he ki maidani bhaag main nadiyon main chhaad kaa nirmaan ho jaataa he. nadiyon kaa visarpi mode iskaa pradhan kaaran he.
 chuunaa pathar ke pradeshon main chuunaa pathar ke ghulne se bhoomi dhans jaati he, jisase gart ban jate hai. kalantar main aise hi gart jal bhar jane par jhil ban jate hai.
 adhikanshat: jhilein asthaayee astitv kii hoti hai. manushya apane jeevankaal main hi unki utpatti, vikaas or ant kii avasthaaen dekh letaa he. parvatiy pradeshon main jo jhilein avarodhan ke kaaran ban jaati hai, ve avarodhan hat jane par sheeghra hi lupt ho jaati hai. nam deshon main jhiilon ke tal main avsaad ekatra hone se ve chhichhli ho jaati hai or yadi unamem se kisi nadi kaa udgam hota he, to ve sheeghra hi villin ho jaati hai.
 tibet kii tiso sikaru sansar kii sabase unchi jhil he jo tibet ke pathaar par 18,284 feet kii oonchai par sthit he. iske vipareet mrit sagar sansar kii sabase nichi jhil he, jo sagar tal se bhi 1,300 feet nichi he. isaki tali sagar tal se 2,500 feet nichaai par he. 
 kuch jhilein adhik gahari hoti hai jaise siberia kii baikaal jhil, jisaki gaharaai 1.6 kilometre se adhik he. iske vipareet kuch jhilein atyant uthali hoti hai. garmi ke mausam main suukh jane ke kaaran ye mausami jhil kahi ja sakati hai. kshetrafal main jhilein choti-badi, sabhi tarah kii hoti he himanikrut jhil kuch varg meter tak hi vistrut hoti hai jabaki lakhon varg kilometre kshetrafal vaali vistrut jhilein hai. caspian sagar ek vistrut jhil he jiskaa kshetrafal 4,30,000 varg kilometre he. mahadwipon ke aantarik bhaagon main sthit vistrut jhile jaise caspian sagar, arab sagar, mrit sagar, sanyukt rajya america tathaa canada kii biihat jhilein, africa kii victoria tathaa siberia kii baikaal jhile aakaar kii drushti se sagar ke samaan hai.
