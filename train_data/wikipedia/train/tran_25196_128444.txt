 chandragupta hindi ke prasiddh naatakkaar jaishankar prasad kaa pramukh naatak he. isamen videshiyon se bharat kaa sangharsh or us sangharsh main bharat kii vijay kii theme uthaayi gayi he. 
 prasad ji ke man main bharat kii gulaami ko lekar gahari vyathaa thi. is aitihaasik prasang ke madhyam se unhone apane isi vishwaas ko vaani di he. shilp kii drushti se isaki gati apekshaakrit shithil he. isaki katha main vah sanghathan, santulan or ekthanta nahin he, jo ‘skandagupt’ main he. ank or drishyon kaa vibhaajan bhi asangat he. charitron kaa vikaas bhi thik tarah se nahin ho paaya he. phir bhi ‘chandragupta’ hindi kii ek shreshth natyakruti he, prasad ji kii pratibha ne isaki trutiyon ko dhank diya he.‘chandragupta’, jai shankar prasad ji dwaara likhit naatak he jo hindi-sahitya ke kshetra main bahut hi nami-giraami pustak he. yah naatak maury samrajya ke sansthaapak ‘chandragupta maury’ ke utthan kii katha natya rup main kahata he. yah naatak ‘chandragupta maury’ ke utthan ke saath-saath us samay ke mahashaktishaalee rajya ‘magadh’ ke raja ‘dhananand’ ke patan kii kahani bhi kahata he. yah naatak ‘chanakya’ ke pratishodh or vishwaas kii kahani bhi kahata he. yah naatak raajnneeti, kootneeti, shadyantra, ghaat-aghat-pratighaat, dwesh, ghrinaa, mahatvakanksha, balidaan or raashtra-prem kii kahani bhi kahata he. yah naatak greek ke vishwavijeta sikandar yaa alexender yaa alakshendra ke laalach, kootneeti evam dar kii kahani bhi kahata he. yah naatak prem or prem ke liye die gaye balidaan kii kahani bhi kahata he. yah naatak tyaag or tyaag se siddh hue rashtriya ekta kii kahani bhi kahata he.
 ‘chandragupta’ or ‘chanakya’ ke upar kai videshi or deshi lekhakon ne bahut kuch likhaa he. alag-alag prakaar kii kahaniyaan or unase nikalne vaala alag-alag prakaar kaa nichod man main bhram paidaa karne ke liye kaaphi he. lekin, yah naatak sabhi pustakon se kuch bhinn he. jo pathak is naatak ko padhnaa chaahate hai unke liye mahatvapurn salaah yah kii naatak se pehle isaki bhoomika jarur padhein. jai shankar prasad ji ne is naatak kii bhoomika likhane ke liye jis prakaar kaa shodh kiya he vah kaabiletarif he jabaki mujhe lagata he kii tarif ke liye shabd hi nahin he. lagbhag sabhi deshi or videshi lekhakon ke pustakon se mahatavpurn binduon ko uthaakar unhone chandragupta ke janm se lekar uske rajbhishek tak kii gatividhiyon ko alag-alag rup se prastut kiya he. is naatak kii bhoomika hi apane aap main shodh-patr se kam nahin he. jo itihaas kaa postmortem unhone apni is bhoomika main sabhi deshi-videshi itihaaskaar dwaara likhit pustakon kaa adhyayan karke, sabhi kaa riference dekar tulana karte hue ‘chandragupta’ se sambandhit har prakaar kii ghatana ko ullekith kiya he, vah kahin or aapako dekhne ko nahin milegaa.
 naatak kaa prastutikaran evam usame prayog kii gayi saral hindi bhashaa is naatak ko pathneey banaati he. vahin naatak ke bich-bich main kai geet aise hai jo aapke dil main sadaa ke liye bas jane icchhuk hote hai. prayek paatr kaa saundarya evam charitra chithran karne main ve safal rahe hai. saath hi ghatnaon ko ek hi dhaage main pirone se yah naatak padhne main romaanchak ho chalaa he. meri ichha he kii kabhi bhavishya main main iskaa natya-manchan bhi dekh sakun taaki ise puri tarah se ji sakun.
 is naatak or bhoomika main seekhney ke liye bahut kuch he. bhoomika aapke dimag ke upar jami sabhi prakaar ke dhul ko hataane main madad karti he jo ‘chandragupta evam chanakya’ ke upar aadhaarit kai pustakon ko padhne se aa gaye the. bhoomika ek prakaar se is vishay par banaaya gaya vah mishran he jise pine ke baad yaa yun kahoon padhne ke baad hosh main aa jate hai. vahin naatak main manushya ke vibhinn roopon ko dekhakar ham bahut kuch sikh jate hai. chanakya ke kai nitiyon ko ham aasaani se naatak main dekh sakate hai or shiksha praapt kar sakate hai. jai shankar prasad kii yah rachana sahi myne main ek gyanavardhak evam manoranjak pustak he jise sabhi varg ke pathakon ko jarur padhnaa chahie.
