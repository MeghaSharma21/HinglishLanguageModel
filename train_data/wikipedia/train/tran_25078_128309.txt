 subhash chandra bose jo netaa ji ke naam se bhi jane jate hai, bharat ke swatantrata sangram ke agrani tathaa sabase netaa the. dwitiya vishwayuddh ke dauraan, angrezon ke khilaaf ladane ke liye, unhone japan ke sahyog se azaad hind fouj kaa gathan kiya tha. unke dwaara diya gaya jai hind kaa naaraa bharat kaa rashtriya naaraa ban gaya he. "tum mujhe khun do main tumhe aazaadee duungaa" kaa naaraa bhi unka tha jo us samay atyadhik prachlan main aayaa.
 kuch itihaaskaaron kaa maananaa he ki jab netaa ji ne japan or germany se madad lene kii koshish kii thi to british sarkaar ne apane guptcharon ko 1941 main unhen khatm karne kaa aadesh diya tha.
 netaa ji ne 5 july 1943 ko singapore ke toun haal ke saamne 'supreme commander' ke rup main sena ko sambodhit karte hue "dilli chalo!" kaa naaraa diya or japani sena ke saath milakar british va kamanwealth sena se burma sahit imphal or kohima main ek saath jamkar morcha liya. 
 21 oktober 1943 ko subhash bose ne aaazaad hind fouj ke sarvocch senapati kii haisiyat se swatantra bharat kii asthaayee sarkaar banaayi jise germany, japan, philippines, korea, china, italy, manchuko or ireland ne manyata di. japan ne andaman va nicobar dweep is asthaayee sarkaar ko de diye. subhash un dwipon main gayi or unka nayaa namakaran kiya.
 1944 ko aaazaad hind fouj ne angrejon par dobaaraa akraman kiya or kuch bhartiya pradeshon ko angrejon se mukt bhi kara liya. kohima kaa yuddh 4 april 1944 se 22 june 1944 tak ladaa gaya ek bhayankar yuddh tha. is yuddh main japani sena ko peeche hatana padaa tha or yahi ek mahatvapurn mode siddh hua.
 6 july 1944 ko unhone rangoon radio stesan se mahatma gandhi ke naam ek prasaaran jari kiya jisamen unhone is nirnaayak yuddh main vijay ke liye unka aashirwad or shubhakamanaayen maangin.
 netaji kii mrityu ko lekar aaj bhi vivaad he. jahaan japan main prativarsh 18 agast ko unka shahid diwas dhoomdhaam se manaaya jaataa he vahiin bharat main rahane vaale unke parivaar ke logon kaa aaj bhi yah maananaa he ki subhash kii maut 1945 main nahin hui. ve uske baad rus main nazarband the. yadi aisa nahin he to bharat sarkaar ne unki mrityu se sambandhit dastauez ab tak saarvajanik kyon nahin kiye? 
 16 janvari 2014 ko kalakatta hai court ne netaji ke laapata hone ke rahasy se jude khufia dastavejon ko saarvajanik karne kii maang vaali janhit yachika par sunwaayee ke liye special bench ke gathan kaa aadesh diya.
 netaji subhaashachandr bose kaa janm 23 janvari san 1897 ko oreisha ke katak shahar main hua tha. unke pita kaa naam janakinath bose or maan kaa naam prabhavati tha. janakinath bose katak shahar ke mashhoor vakil the. pehle ve sarkari vakil the magar baad main unhone nijee practice shuru kar di thi. unhone katak kii mahapalika main lambe samay tak kaam kiya tha or ve bengal vidhansabha ke sadsy bhi rahe the. angrez sarkaar ne unhen rhibahadur kaa khitaab diya tha. prabhavati devi ke pita kaa naam ganganarayan dutt tha. dutt parivaar ko kolkata kaa ek kuleen kysth parivaar mana jaataa tha. prabhavati or janakinath bose kii kul milakar 14 santaanen thi jisamen 6 betiyaan or 8 bete the. subhash unki nauveen santaan or paanchaven bete the. apane sabhi bhaaiyon main se subhash ko sabase adhik lagaav sharad chandra se tha. sharadbabu prabhavati or janakinath ke duusare bete the. subhash unhen mejada kehete the. sharadbabu kii patni kaa naam vibhavati tha.
 katak ke protestent european skool se primary shiksha purna kar 1909 main unhone revensha colejiet skool main daakhila liya. college ke principal benimadhav das ke vyaktitv kaa subhash ke man par acha prabhaav padaa. maatr pandraa varsh kii aayu main subhash ne vivekananda sahitya kaa purna adhyayan kar liya tha. 1915 main unhone intermediat kii pariksha biimaar hone ke baavjood dwitiya shrenee main uteern kii. 1916 main jab ve darshanashastra main bie ke chaatr the kisi baat par presidency college ke adhyapakon or chaatro ke bich jhagada ho gaya subhash ne chaatro kaa netritv samhaala jiske kaaran unhen presidency college se ek saal ke liye nikaal diya gaya or pariksha dene par pratibandh bhi laga diya. 49veen bengal regiment main bhartee ke liye unhone pariksha di kintu ankhen kharaab hone ke kaaran unhen sena ke liye ayogy ghoshit kar diya gaya. kisi prakaar scottish carch college main unhone pravesh to le liya kintu man sena main hi jane ko kah rahaa tha. khaali samay kaa upyog karne ke liye unhone terrytorial army kii pariksha di or fort wiliam senalay main rangarut ke rup main pravesh paa gayi. phir khyaal aayaa ki kahin intermediat kii tarah bie main bhi kam nambar na aa jaayen subhash ne khub man lagaakar padhai kii or 1919 main bie kii pariksha pratham shrenee main uteern kii. kalakatta vishvavidhyalay main unka doosraa sthaan tha.
 pita kii ichha thi ki subhash isies bane kintu unki aayu ko dekhte hue keval ek hi baar main yah pariksha paas kerani thi. unhone pita se choubees ghante kaa samay yah sochane ke liye maanga taaki ve pariksha dene yaa na dene par koi antim nirnay le saken. sari raat isi asamanjas main vah jaagate rahe ki kya kiya jaye. aakhir unhone pariksha dene kaa faisla kiya or 15 sitambar 1919 ko england chale gayi. pariksha kii taiyaari ke liye landan ke kisi skool main daakhila na milane par subhash ne kisi tarah kits wiliam haal main maansik evam naitik vigyaan kii trypass kii pariksha kaa adhyayan karne hetu unhen pravesh mil gaya. isse unke rahane va khaane kii samasya hal ho gayi. haal main admishan lenaa to bahaanaa tha asli makasad to isies main paas hokar dikhaanaa tha. so unhone 1920 main variyata suchi main chauthaa sthaan praapt karte hue paas kar lee.
 iske baad subhash ne apane bade bhai sharathchandra bose ko patr likhakar unki raay janani chaahi ki unke dilo-dimag par to swami vivekananda or maharishi aravind ghosh ke aadarshon ne kabja kar rakkha he aise main isies banakar vah angrejon kii gulaami kaise kar paayenge? 22 april 1921 ko bharat sachiv i0es0 montague ko isies se tyaagptr dene kaa patr likhaa. ek patr deshvandhu chittaranjan das ko likhaa. kintu apni maan prabhavati kaa yah patr milte hi ki "pita, parivaar ke log yaa anya koi kuch bhi kahe unhen apane bete ke is faisle par garv he." subhash june 1921 main maansik evam naitik vigyaan main trypass kii degree ke saath swadesh waapas laut aaye.
 kolkata ke swatantrata senaanee deshbandhu chittaranjan das ke kaary se prerit hokar subhash dasababu ke saath kaam karnaa chaahate the. england se unhone dasababu ko khat likhakar unke saath kaam karne kii ichha prakat kii. rabindranath thakur kii salaah ke anusaar bharat waapas aane par ve sarvapratham mumbai gayi or mahatma gandhi se mili. mumbai main gandhi ji manibhawan main nivas karte the. vahaan 20 july 1921 ko gandhi ji or subhash ke bich pehali mulaakaat hui. gandhi ji ne unhen kolkata jaakar dasababu ke saath kaam karne kii salaah di. iske baad subhash kolkata aakar dasababu se mili.
 un dinon gandhi ji ne angrez sarkaar ke khilaaf asahyog andolan chalaa rakhaa tha. dasababu is aandolan kaa bengal main netritv kar rahe the. unke saath subhash is aandolan main sahabhaagi ho gayi. 1922 main dasababu ne congress ke antargat swaraj party kii sthapana kii. vidhansabha ke andar se angrez sarkaar kaa virodh karne ke liye kolkata mahapalika kaa chunaav swaraj party ne ladakar jeeta or dasababu kolkata ke mahayor ban gayi. unhone subhash ko mahapalika kaa pramukh kaaryakari adhikari banaaya. subhash ne apane kaarykaal main kolkata mahapalika kaa puraa dhaanchaa or kaam karne kaa tarika hi badal daalaa. kolkata main sabhi raaston ke angrezi naam badalakar unhen bhartiya naam diye gayi. swatantrata sangram main praan nyochhavar karne waalon ke parivarajanon ko mahapalika main naukari milane lagi.
 bahut jald hi subhash desh ke ek mahatvapurn yuva netaa ban gayi. jawaharlal nehru ke saath subhash ne congress ke antargat yuvakon kii independence lig shuru kii. 1928 main jab simon kamishan bharat aayaa tab congress ne use kaale jhande dikhaaye. kolkata main subhash ne is aandolan kaa netritv kiya. simon kamishan ko jawaab dene ke liye congress ne bharat kaa bhavi samvidhan banane kaa kaam aath sadasyeey ayog ko saunpa. motilal nehru is ayog ke adhyaksh or subhash uske ek sadsy the. is ayog ne nehru report pesh kii. 1928 main congress kaa vaarshik adhiveshan motilal nehru kii adhyakshata main kolkata main hua. is adhiveshan main subhash ne khaaki ganavesh dhaaran karke motilal nehru ko sainya tareeke se salaami di. gandhi ji un dinon purna swarajya kii maang se sahamat nahin the. is adhiveshan main unhone angrez sarkaar se dominian states maangane kii thaan lee thi. lekin subhashbabu or jawaharlal nehru ko purna swaraj kii maang se peeche hatana manjuur nahin tha. ant main yah tay kiya gaya ki angrez sarkaar ko dominian states dene ke liye ek saal kaa vakt diya jaye. agar ek saal main angrez sarkaar ne yah maang puri nahin kii to congress purna swaraj kii maang karegi. parantu angrez sarkaar ne yah maang puri nahin kii. isaliye 1930 main jab congress kaa vaarshik adhiveshan jawaharlal nehru kii adhyakshata main lahore main hua tab aisa tay kiya gaya ki 26 janvari kaa din swatantrata diwas ke rup main manaaya jaayegaa.
 26 janvari 1931 ko kolkata main raashtra dhvaj fahraakar subhash ek vishaal morche kaa netritv kar rahe the tabhi police ne un par lathi chalaayi or unhen ghayal kar jail bhej diya. jab subhash jail main the tab gandhi ji ne angrej sarkaar se samjhauta kiya or sab kaidiyon ko reeha karvaa diya. lekin angrej sarkaar ne bhagat singh jaise krantikariyon ko reeha karne se saaf inkaar kar diya. bhagat singh kii phaansi maaf karaane ke liye gandhi ji ne sarkaar se baat to kii parantu narmi ke saath. subhash chaahate the ki is vishay par gandhiji angrej sarkaar ke saath kiya gaya samjhauta tod den. lekin gandhiji apni ore se diya gaya vachan todane ko raji nahin the. angrej sarkaar apane sthaan par adi rahi or bhagat singh va unke saathiyon ko phaansi de di gayi. bhagat singh ko na bachaa paane par subhash gandhi or congress ke tarikon se bahut naaraaz ho gayi.
 apane saarvajanik jivan main subhash ko kul 11 baar karawas hua. sabase pehle unhen 16 july 1921 main chah maheene kaa karawas hua.
 1925 main gopinath saaha naamak ek krantikari kolkata ke police adheekshak charlas tegart ko maarna chahta tha. usne galati se arnest de naamak ek vyapaaree ko maar daalaa. iske liye use phaansi kii sajaa di gayi. gopinath ko phaansi hone ke baad subhash foot foot kar roye. unhone gopinath kaa shav mangekar uskaa antim sanskaar kiya. isse angrez sarkaar ne yah nishkarsh nikaala ki subhash jvalant krantikariyon se na keval sambandh hi rakhte hai apitu ve unhen utprerit bhi karte hai. isi bahaane angrez sarkaar ne subhash ko giraftaar kiya or bina koi mukadmaa chalaaye unhen anishchit kaal ke liye myanmaar ke mandle karagrih main bandi banaakar bhej diya.
 5 navambar 1925 ko deshbandhu chittaranjan das kolkata main chal based. subhash ne unki mrityu kii khabar mandle karagrih main radio par suni. mandle karagrih main rahete samay subhash kii tabiyat bahut kharaab ho gayi. unhen tapedic ho gaya. parantu angrez sarkaar ne phir bhi unhen reeha karne se inkaar kar diya. sarkaar ne unhen reeha karne ke liye yah shart rakhi ki ve ilaaj ke liye europe chale jaayen. lekin sarkaar ne yah spasht nahin kiya ki ilaaj ke baad ve bharat kab laut sakate hai. isliye subhash ne yah shart sweekaar nahin kii. aakhir main paristhiti itani kathin ho gayi ki jail adhikariyon ko yah lagane laga ki shaayad ve karawas main hi na mar jaayen. angrez sarkaar yah khatra bhi nahin uthaanaa chaahati thi ki subhash kii karagrih main mrityu ho jaye. isaliye sarkaar ne unhen reeha kar diya. uske baad subhash ilaaj ke liye dalhousie chale gayi.
 1930 main subhash karawas main hi the ki chunaav main unhen kolkata kaa mahayor chunaa gaya. isliye sarkaar unhen reeha karne par majaboor ho gayi. 1932 main subhash ko phir se karawas hua. is baar unhen almoda jail main rakhaa gaya. almoda jail main unki tabiyat phir se kharaab ho gayi. chikitsakon kii salaah par subhash is baar ilaaj ke liye europe jane ko raji ho gayi.
 san 1933 se lekar 1936 tak subhash europe main rahe. europe main subhash ne apni sehat kaa khyaal rakhte hue apana kaary badastoor jari rakhaa. vahaan ve italy ke netaa musolini se mili, jinhone unhen bharat ke swatantrata sangram main sahaayta karne kaa vachan diya. ireland ke netaa di valera subhash ke achche dost ban gayi.jin dinon subhash europe main the unheen dinon jawaharlal nehru kii patni kamala nehru kaa austria main nidhan ho gaya. subhash ne vahaan jaakar jawaharlal nehru ko santvana di.
 baad main subhash europe main vitthal bhai patel se mili. vitthal bhai patel ke saath subhash ne mantranaa kii jise patel-bose vishleshan ke naam se prasiddhi mili. is vishleshan main un donon ne gandhi ke netritv kii jamkar ninda kii. uske baad vitthal bhai patel jab biimaar ho gayi to subhash ne unki bahut seva kii. magar vitthal bhai patel nahin bache, unka nidhan ho gaya.
 vitthal bhai patel ne apni vasiyat main apni sari sampatti subhash ke naam kar di. magar unke nidhan ke pashchaat unke bhai sardaar vallabh bhai patel ne is vasiyat ko sweekaar nahin kiya. sardaar patel ne is vasiyat ko lekar adaalat main mukadmaa chalaaya. yah mukadmaa jeetne par sardaar vallabh bhai patel ne apane bhai kii sari sampatti gandhi ke harijan seva kaary ko bhent kar di.
 1934 main subhash ko unke pita ke mrityushyya par hone kii khabar mili. khabar sunate hi ve hawaii jahaaj se karachi hote hue kolkata laute. yadhyapi karachi main hi unhe pataa chal gaya tha ki unke pita kii mrittyu ho chuki he phir bhi ve kolkata gayi. kolkata pahonchte hi angrej sarkaar ne unhen giraftaar kar liya or kai din jail main rakhkar waapas europe bhej diya.
 san 1934 main jab subhash austria main apana ilaaj karaane hetu tehre hue the us samay unhen apni pustak likhane hetu ek angreji jaanane vaale typist kii aavashyaktaa hui. unke ek mitra ne emily shenkal naam kii ek austrian mahila se unki mulaakaat kara di. emily ke pita ek prasiddh pashu chikitsak the. subhash emily kii ore aakarshith hue or un donon main swaabhaavik prem ho gaya. naaji germany ke sakht kanoonon ko dekhte hue un donon ne san 1942 main bad gastin naamak sthaan par hindu paddati se vivaah rachaa liya. viena main emily ne ek putree ko janm diya. subhash ne use pehali baar tab dekha jab vah mushkil se chaar saptaah kii thi. unhone uskaa naam anita bose rakhaa tha. agast 1945 main taiwan main hui tathakthith vimaan durghatana main jab subhash kii maut hui, anita paune teen saal kii thi. anita abhi jivit he. uskaa naam anita bose phalf he. apane pita ke parivaar janon se milane anita phalf kabhi-kabhi bharat bhi aati he.
 1938 main congress kaa vaarshik adhiveshan haripura main hona tay hua. is adhiveshan se pehle gandhi ji ne congress adhyaksh pad ke liye subhash ko chunaa. yah congress kaa 51 vaan adhiveshan tha. isliye congress adhyaksh subhash chandra bose kaa swaagat 51 belon dwaara khinche hue rath main kiya gaya.
 is adhiveshan main subhash kaa adhyakshiya bhaashan bahut hi prabhavi hua. kisi bhi bhartiya raajnneetik vyakti ne shaayad hi itnaa prabhavi bhaashan kabhi diya ho. apane adhyakshiya kaarykaal main subhash ne yojana ayog kii sthapana kii. jawaharlal nehru iske pehle adhyaksh banaaye gayi. subhash ne bangalore main mashhoor vaigyanik sar vishweshwarayya kii adhyakshata main ek vigyaan parishad kii sthapana bhi kii.
 1937 main japan ne china par akraman kar diya. subhash kii adhyakshata main congress ne chini janata kii sahaayta ke liye dow dwarkanath kotnis ke netritv main chikitsakeey dal bhejne kaa nirnay liya. aage chalakar jab subhash ne bharat ke swatantrata sangram main japan se sahyog kiya tab kai log unhe japan kii kathputli or phacist kehane lage. magar is ghatana se yah siddh hota hai ki subhash na to japan kii kathputli the or na hi ve phacist vichaardhaara se sahamat the.
 1938 main gandhiji ne congress adhyaksh pad ke liye subhash ko chunaa to tha magar unhen subhash kii kaarypaddati pasand nahin aayi. isi dauraan europe main dwitiya vishwayuddh ke badal chaa gaye the. subhash chaahate the ki england kii is kathinaayee kaa laabh uthaakar bharat kaa swatantrata sangram adhik teevr kiya jaye. unhone apane adhyakshiya kaarykaal main is ore kadam uthaanaa bhi shuru kar diya tha parantu gandhiji isse sahamat nahin the.
 1939 main jab nayaa congress adhyaksh chunane kaa vakt aayaa tab subhash chaahate the ki koi aisa vyakti adhyaksh banaaya jaye jo is maamle main kisi dabaav ke aage bilkul na jhuke. aisa kisi duusare vyakti ke saamne na aane par subhash ne swayan congress adhyaksh bane rahanaa chaha. lekin gandhi unhen adhyaksh pad se hataanaa chaahate the. gandhi ne adhyaksh pad ke liye pattabhi sitaramaiya ko chunaa. kaviver rabindranath thakur ne gandhi ko khat likhakar subhash ko hi adhyaksh banane kii vinati kii. prafullachandra raay or meghnad saaha jaise vaigyanik bhi subhash ko hi phir se adhyaksh ke rup main dekhnaa chaahaten the. lekin gandhiji ne is maamle main kisi kii baat nahin maani. koi samjhauta na ho paane par bahut barason baad congress party main adhyaksh pad ke liye chunaav hua.
 sab samajhate the ki jab mahatma gandhi ne pattabhi sitaramaiyya kaa saath diya hai tab ve chunaav aasaani se jeet jaayenge. lekin vastav main subhash ko chunaav main 1580 mat or sitaramaiyya ko 1377 mat mili. gandhiji ke virodh ke baavjood subhashbabu 203 maton se chunaav jeet gayi. magar chunaav ke nattejey ke saath baat khatm nahin hui. gandhiji ne pattabhi sitaramaiyya kii haar ko apni haar bataakar apane saathiyon se kah diya ki agar wein subhash ke tareekon se sahamat nahin hai to wein congress se hat sakaten hai. iske baad congress kaaryakarini ke 14 main se 12 sadasyon ne istipha de diya. jawaharlal nehru tatasth bane rahe or akele sharadbabu subhash ke saath rahe.
 1939 kaa vaarshik congress adhiveshan tripuri main hua. is adhiveshan ke samay subhashbabu tej bukhaar se itane biimaar ho gayi the ki unhen strechar par litaakar adhiveshan main laana padaa. gandhiji swayan bhi is adhiveshan main upasthit nahin rahe or unke saathiyon ne bhi subhash ko koi sahyog nahin diya. adhiveshan ke baad subhash ne samjhaute ke liye bahut koshish kii lekin gandhiji or unke saathiyon ne unki ek na maani. paristhiti aisi ban gayi ki subhash kuch kaam hi na kar paye. aakhir main tang aakar 29 april 1939 ko subhash ne congress adhyaksh pad se istipha de diya.
 3 may 1939 ko subhash ne congress ke andar hi forward block ke naam se apni party kii sthapana kii. kuch din baad subhash ko congress se hi nikaal diya gaya. baad main forward block apane aap ek swatantra party ban gayi. dwitiya vishwayuddh shuru hone se pehle se hi forward block ne swatantrata sangram ko or adhik teevr karne ke liye jan jagriti shuru kii.
 3 sitambar 1939 ko madras main subhash ko britain or germany main yuddh chhidane kii soochna mili. unhone ghoshnaa kii ki ab bharat ke paas sunaharaa mauka he use apni mukti ke liye abhiyaan tej kar dena chahiye. 8 sitambar 1939 ko yuddh ke prati party kaa rukh tay karne ke liye subhash ko vishesh aamantrit ke rup main congress kaary samiti main bulaayaa gaya. unhone apni raay ke saath yah sankalp bhi doharaaya ki agar congress yah kaam nahin kar sakati he to forward block apane dam par british raaj ke khilaaf yuddh shuru kar degaa.
 agle hi varsh july main kalakatta sthit halwat stambh jo bharat kii gulaami kaa pratik tha subhash kii youth brigade ne ratorat vah stambh mitti main mila diya. subhash ke swayamsevak uski neenv kii ek-ek eent ukhaad le gayi. yah ek pratikatmak shuruyaat thi. iske madhyam se subhash ne yah sandesh diya tha ki jaise unhone yah stambh dhul main mila diya he usee tarah ve british samrajya kii bhi eent se eent baja denge.
 iske parinamswaroop angrej sarkaar ne subhash sahit forward block ke sabhi mukhya netaaon ko kaid kar liya. dwitiya vishwayuddh ke dauraan subhash jail main niskriy rahanaa nahin chaahate the. sarkaar ko unhen reeha karne par majaboor karne ke liye subhash ne jail main aamaran anshan shuru kar diya. haalat kharaab hote hi sarkaar ne unhen reeha kar diya. magar angrej sarkaar yah bhi nahin chaahati thi ki subhash yuddh ke dauraan mukt rahen. isaliye sarkaar ne unhen unke hi ghar par najarband karke baahar police kaa kadaa paharaa bitha diya.
 najarbandi se nikalne ke liye subhash ne ek yojana banaayi. 16 janvari 1941 ko ve police ko chakma dete hue ek pathan mohammad jiauddin ke vesh main apane ghar se nikle. sharadbabu ke bade bete shishir ne unhe apni gaadi se kolkata se dur gomoh tak pahunchaaya. gomoh railway stesan se frontier mail pakadakar ve peshawar pahunche. peshawar main unhen forward block ke ek sahakaari, miyaan akbar shah mili. miyaan akbar shah ne unki mulaakaat, keerti kisaan party ke bhagatraam talwaar se kara di. bhagatraam talwaar ke saath subhash peshawar se afghanistan kii rajdhani kabul kii ore nikal pade. is safar main bhagatraam talwaar rahamat khan naam ke pathan or subhash unke guunge-bahere chachaa bane the. pahadiyon main paidal chalate hue unhone yah safar puraa kiya.
 kabul main subhash do maheenon tak uttamchand malhotra naamak ek bhartiya vyapaaree ke ghar main rahe. vahaan unhone pehle roosi duutavas main pravesh paanaa chaha. isamen naakaamayaab rahane par unhone german or italian duutavaason main pravesh paane kii koshish kii. italian duutavas main unki koshish safal rahi. german or italian duutavaason ne unki sahaayta kii. aakhir main arlando mazonta naamak italian vyakti banakar subhash kabul se nikalakar rus kii rajdhani masco hote hue germany kii rajdhani berlin pahunche.
 berlin main subhash sarvapratham riben trope jaise germany ke anya netaaon se mili. unhone germany main bhartiya swatantrata sanghathan or azaad hind radio kii sthapana kii. isi dauraan subhash netaji ke naam se jane jane lage. german sarkaar ke ek mantri adam phon trot subhash ke achche dost ban gayi.
 aakhir 29 may 1942 ke din, subhash germany ke sarvocch netaa adolf hitler se mili. lekin hitler ko bharat ke vishay main vishesh ruchi nahin thi. unhone subhash ko sahaayta kaa koi spasht vachan nahin diya.
 kai saal pehle hitler ne min kamff naamak aatmcharitra likhaa tha. is kitaab main unhone bharat or bhartiya logon kii buraai kii thi. is vishay par subhaashane hitler se apni naaraazgi vyakt kii. hitler ne apane kiye par maafee maangi or min kamff ke agle sanskaran main vah pariched nikaalane kaa vachan diya.
 ant main subhash ko pataa laga ki hitler or germany se unhen kuch or nahin milane vaala he. isaliye 8 march 1943 ko germany ke keel bandargah main ve apane saathi aabid hasan safrani ke saath ek german pandubbi main baithkar purvi asia kii ore nikal gayi. vah german pandubbi unhen hind mahaasaagar main madagascar ke kinare tak lekar gayi. vahaan ve donon samudr main tairkar japani pandubbi tak pahunche. dwitiya vishwayuddh ke samay kinhin bhi do deshon kii nausenaon kii pandubbiyon ke dwaara nagarikon kii yah ekmaatr adla-badali hui thi. yah japani pandubbi unhen indonesia ke padang bandargah tak pahunchaakar aayi.
 purvi asia pahunchakar subhash ne sarvapratham vayovruddh krantikari rasbihari bose se bhartiya swatantrata parishad kaa netritv sanbhaala. singapore ke edward park main rasbihari ne swechha se swatantrata parishad kaa netritv subhash ko saunpa tha.
 japan ke pradhanmantri general hideki tojo ne netaji ke vyaktitv se prabhavit hokar unhen sahyog karne kaa aashwaasan diya. kai din pashchaat netaji ne japan kii sansad ke saamne bhaashan diya. 
 21 oktober 1943 ke din netaji ne singapore main arji-hukuumate-azaad-hind kii sthapana kii. ve khud is sarkaar ke raashtrapati, pradhanmantri or yumantri bane. is sarkaar ko kul nau deshon ne manyata di. netaji azaad hind fouj ke pradhan senapati bhi ban gayi.
 azaad hind fouj main japani sena ne angrejon kii fouj se pakade hue bhartiya yudhbandiyon ko bhartee kiya tha. azaad hind fuj main auraton ke liye jhansi kii rani regiment bhi banaayi gayi.
 purvi asia main netaji ne anek bhaashan dekar vahaan ke sthaayee bhartiya logon se azaad hind fouj main bhartee hone or use aarthik madad dene kaa aavahan kiya. unhone apane aavahan main yah sandesh bhi diya - "tum mujhe khun do, main tumhen azaadi doongaa."
 dwitiya vishwayuddh ke dauraan azaad hind fouj ne japani sena ke sahyog se bharat par akraman kiya. apni fouj ko prerit karne ke liye netaji ne " dilli chalo" kaa naaraa diya. donon phujon ne angrejon se andaman or nicobar dweep jeet liye. yah dweep arji-hukuumate-azaad-hind ke anushaasan main rahe. netaji ne in dwipon ko "shahid dweep" or "swaraj dweep" kaa nayaa naam diya. donon phujon ne milakar imphal or kohima par akraman kiya. lekin baad main angrejon kaa palada baari padaa or donon phujon ko peeche hatana padaa.
 jab azaad hind fouj peeche hat rahi thi tab japani sena ne netaji ke bhaag jane kii vyavastha kii. parantu netaji ne jhansi kii rani regiment kii ladakiyon ke saath saikadon mile chalate rahanaa pasand kiya. is prakaar netaji ne sachche netritv kaa ek adarsh prastut kiya.
 6 july 1944 ko azaad hind radio par apane bhaashan ke madhyam se gandhiji ko sambodhit karte hue netaji ne japan se sahaayta lene kaa apana kaaran or arji-hukuumate-azaad-hind tathaa azaad hind fouj kii sthapana ke uddeshy ke bare main bataaya. is bhaashan ke dauraan netaji ne gandhiji ko rashtrapita kaha tabhi gandhiji ne bhi unhe netaji kaha.
 dwitiya vishwayuddh main japan kii haar ke baad, netaji ko nayaa rasta dhoondhna jaruri tha. unhone rus se sahaayta maangane kaa nishchay kiya tha. 18 agast 1945 ko netaji hawaii jahaaj se manchuriya kii taraf ja rahe the. is safar ke dauraan ve laapata ho gayi. is din ke baad ve kabhi kisi ko dikhaayi nahin diye.
 23 agast 1945 ko tokio radio ne bataaya ki sagon main netaji ek bade bamavarshak vimaan se aa rahe the ki 18 agast ko taihoku hawaii adde ke paas unka vimaan durghatnagrast ho gaya. vimaan main unke saath savaar japani general shodei, pilet tathaa kuch anya log maare gayi. netaji gambheer rup se jal gayi the. unhen taihoku sainik aspataal le jaaya gaya jahaan unhone dam tod diya. karnal habiburrahman ke anusaar unka antim sanskaar taihoku main hi kar diya gaya. sitambar ke madhya main unki asthiyaan sanchit karke japan kii rajdhani tokio ke rankoji mandir main rakh di gayin. bhartiya rashtriya abhilekhaagaar se praapt dastauez ke anusaar netaji kii mrityu 18 agast 1945 ko taihoku ke sainik aspataal main raatri 21.00 baje hui thi.
 swatantrata ke pashchaat bharat sarkaar ne is ghatana kii jaanch karne ke liye 1956 or 1977 main do baar ayog niyukt kiya. donon baar yah nateeja niklaa ki netaji us vimaan durghatana main hi maare gayi. lekin jis taiwan kii bhoomi par yah durghatana hone kii khabar thi us taiwan desh kii sarkaar se in donon aayogon ne koi baat hi nahin kii.
 1999 main manoj kumaar mukherjee ke netritv main teesraa ayog banaaya gaya. 2005 main taiwan sarkaar ne mukherjee ayog ko bataa diya ki 1945 main taiwan kii bhoomi par koi hawaii jahaaj durghatnagrast hua hi nahin tha. 2005 main mukherjee ayog ne bharat sarkaar ko apni report pesh kii jisamen unhone kaha ki netaji kii mrityu us vimaan durghatana main hone kaa koi saboot nahin hai. lekin bharat sarkaar ne mukherjee ayog kii report ko asweekaar kar diya.
 18 agast 1945 ke din netaji kahan laapata ho gayi or unka aage kya hua yah bhartiya itihaas kaa sabase bada anuttarit rahasy ban gaya hai.
 desh ke alag-alag hisson main aaj bhi netaji ko dekhne or milane kaa daawa karne vaale logon kii kami nahin he. faijabad ke gumnami baba se lekar chhattisgarh rajya main jila raigarh tak main netaji ke hone ko lekar kai daawey pesh kiye gayi lekin in sabhi kii pramanikta sandigdh he. chhattisgarh main to subhash chandra bose ke hone kaa maamla rajya sarkaar tak gaya. parantu rajya sarkaar ne ise hastkshep ke yogya na maanate hue maamle kii file hi band kar di.
 kalakatta hai court ne netaji ke laapata hone ke rahasy se jude khufia dastavejon ko saarvajanik karne kii maang par sunwaayee ke liye special bench ke gathan kaa aadesh de diya he. yah yachika sarkari sanghathan indiaj smil dwaara daayar kii gayi he. is yachika main bharat sangh, rashtriya salaahkaar parishad, ro, khufia vibhaag, pradhanmantri ke nijee sachiv, raksha sachiv, grih vibhaag or pashchim bengal sarkaar sahit kai anya logon ko prativaadee banaaya gaya he.
 hiroshima or nagasaki ke vidhwans ke baad saare sandarbh hi badal gayi. aatmasamarpan ke uparant japan chaar-paanch varshon tak america ke paanvon tale karahata rahaa. yahi kaaran tha ki netaji or aaazaad hind sena kaa romaharshak itihaas tokio ke abhilekhaagaar main varshon tak padaa dhul khaataa rahaa.
 navambar 1945 main dilli ke laal kile main aaazaad hind fouj par chalaaye gayi mukademe ne netaji ke yash main varnanaatit vruddhi kii or ve lokapriyata ke shikhar par ja pahunche. angrejon ke dwaara kiye gayi vidhivat dushprachaar tathaa tatkaaleen pramukh raajnneetik dalon dwaara subhash ke virodh ke baavjood saare desh ko jhakzor denevaale us mukademe ke baad matayen apane beton ko ‘subhash’ kaa naam dene main garv kaa anubhav karne lageen. ghar–ghar main rana pratap or chhatrapati shivaji maharaj ke jod par netaji kaa chitra bhi dikhaai dene laga.
 aaazaad hind fouj ke madhyam se bharat ko angrejon ke changul se aaazaad karne kaa netaji kaa prayaas pratyaksh rup main safal nahin ho sakaa kintu uskaa doorgaami parinaam hua. san 1946 ke nausena vidroh iskaa udhaaharan he. nausena vidroh ke baad hi britain ko vishwaas ho gaya ki ab bhartiya sena ke bal par bharat main shashan nahin kiya ja saktaa or bharat ko swatantra karne ke alaava unke paas koi doosraa vikalp nahin bachaa.
 aaazaad hind fouj ko chhodkar vishwa-itihaas main aisa koi bhi drushtaant nahin miltaa jahaan tees-pantis hajaar yudhbandiyon ne sangathit hokar apane desh kii aazaadee ke liye aisa prabal sangharsh chhedaa ho.
 jahaan swatantrata se purv videshi shaasha netaji kii samarthy se ghabaraate rahe, to swatantrata ke uparant deshi sattadhish janamanas par unke vyaktitv or kartrutv ke amit prabhaav se ghabaraate rahe. swatantryavir saavarkar ne swatantrata ke uparant desh ke krantikariyon ke ek sammelan kaa aayojan kiya tha or usamen adhyaksh ke asana par netaji ke tailchitr ko asin kiya tha. yah ek krantivir dwaara duusare kranti vir ko di gayi abhootpurv salaami thi.
 apane sangharmpurn evam atyadhik vyast jivan ke baavjood netaji subhash chandra bose swaabhaavik rup se lekhan ke prati bhi utsuk rahe hai. apni apurna aatmakatha ek bhartiya yatri ke atirikt unhone do khandon main ek puri pustak bhi likhi bharat kaa sangharsh, jiskaa landan se hi pratham prakaashan hua tha. yah pustak kaaphi prasiddh hui thi. unki aatmakatha yadhyapi apurna hi rahi, lekin use purna karne kii unki abhilaashaa rahi thi, jiskaa pataa mul pandulipi ke pratham prishth par banaayi gayi yojana se spasht roopen chalata he.
 iske atirikt netaji ne apane bahuaiami swatantraaa sangharsh ke sandarbh main aganit patr likhe, bhaashan diye evam radio ke madhyam se bhi unke vyaakhyaan prasaarit hue. patron kii ek badi maatra unke nijee jivan se bhi sambaddh he.
 disambar 1940 se netaji ke antim samay tak unke purna vishwaasapaatr tathaa nikat sahyogi rahe dow0 shishir kumaar bose ne netaji research beuro kii sthapana kar netaji ke 'samgr sahitya' ke prakaashan kaa vishaal kaary mukhyatah vinod si0 choudhary ke saath milakar 1961 isvi main aarambh kiya tha or 1980 main 12 khandon main sankalit rachanaaon ke prakaashan kaa kaam shuru hua. aarambhik yojana 10 khandon main 'samgr sahitya' ke prakaashan kii thi, parantu baad main yah yojana 12 khandon kii ho gayi. april 1980 main sarvapratham bangla main iske pratham khand kaa prakaashan hua tha or november 1980 main angreji main. hindi main iskaa pratham khand 1982 main prakashit hua or phir in teenon bhashaaon main samgr sahitya kaa prakaashan hote rahaa. iskaa antim khand 2011 i0 main chap kar aa paaya; haalanki isaki saamagree pehle se hi taiyaar thi. is 'samgr vaanmay' ke sankalan evam prakaashan kaary se aarambh se hi sugat bose bhi jude hue the or antim do khandon kaa prakaashan dow0 shishir kumaar bose ke dukhad nidhan ke kaaran mukhyatah sugat bose ke hi sampadan main hua.
 is 'samgr vaanmay' ke pratham khand main unki 'aatmakatha' ke saath kuch patron kaa prakaashan hua he or dwitiya khand main unki suprasiddh pustak 'bharat kaa sangharsh' kaa prakaashan hua he. phir anya khandon main unke dwaara likhit patron, tippaniyon evam bhaashanon aadi samgr uplabdh sahitya kaa krambaddh prakaashan hua he. is prakaar yathasambhav uplabdh netaji kaa likhit evam vaachik 'samgr vaanmay' adhyayan hetu sulabh ho gaya he or yah yugin aavashyaktaa bhi he ki mahatma gandhi kii tarah netaji ke sandarbh main bhi anekanek sandarbh-rahit kathanon evam apurna jaankariyon ke aadhaar par raay kaayam karne kii bajaay upyukt mudde ko uske upyukt evam samyak sandarbhon main dekhte hue sateek evam pramanik raay kaayam kii jaay.
 
