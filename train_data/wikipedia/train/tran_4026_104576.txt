 hamaari yaaden hamaare vyaktitv kaa ek pramukh ang hai. ham kya yaad rakhte hai or kya bhul jate he yah sab bahut sari chizon par nirbhar karata he. bhashaa, drushti, shravan, pratyakshikaran, adhigam tathaa dhyaan kii tarah smriti bhi mastishk kii ek pramukh bauddhik kshamta he. hamaare mastishk main jo kuch bhi anubhav, soochna or gyaan ke rup main sangrahit he vah sabhi smriti ke hi vividh roopon main vyavasthit rahata he. maanav mastishk kii is kshamta kaa adhyayan ek kaaphi vyapak vishay vastu he. mukhyatah iskaa adhyayan manovigyaan, tantrikavigyaan evam ayurvigyaan ke antargat kiya jaataa he. prastut aalekh main smriti ke vividh roopon, iske jaivik aadhaar, smriti sambandhi pramukh rog tathaa kuch pramukh smriti yuktiyon par prakaash daalaa jayega. 
 hamaari smriti kaise kaam karti he yaa phir kisi bhi cheez ko ham kaise yaad rakh pate hai? smriti hamaare mastishk main kis prakaar sangrahit hoti he? ham kisi cheez ko kyon bhul jate hai or kuch chije bhulaae nahin bhuulati. in moolbhoot prashnon ne maanav man ko sadaa se hi andolit kiya he tathaa inke uttar dene ke samay samay par prayaas bhi kiye gaye hai. hamamen se sabhi ke andar puraani baton ko yaad rakhane kii kshamta hoti he. ham kisi vyakti, sthaan, ghatana or sthitiyon-paristhitiyon ko yaad karte rahete hai. un se kuch sikhte hai. phir aage unhen anubhavon or gyaan ke rup main surakshit kar lete hai. hamaare aage kaa vyavhaar iske dwaara niyantrit hota he ki hamane kya siikhaa he.prarambh main smriti kii tulana kisi bhautik sthaan se kii jaati thi or usamen sangrahit soochnaaon ko us sthaan main rakhe gaye vibhinn vastuon ke taur par dekha jaataa tha. is upama ko samajhane ke liye ek pustkaalay kaa udhaaharan liya ja saktaa he. pustkaalay ek bhautik sthaan arthath sampurna smriti kaa nirupan karata he or usamen rakhi pustaken vibhinn soochnaaon kii tarah hoti hai. smriti kii is vyakhya ko lambey samay tak manyata bhi mili. lekin baad main tark ke aadhaar par isaki pramanikta par andeh pragat kiya jane laga. yah dekha gaya ki smriti kii yah vyakhya praarambhik str par to sahi thi lekin yah smriti ke vibhinn prakramon jaise ki kisi puraani ghatana kaa samaran tathaa nai smritiyon ke nirmaan kii uchit vyakhya karne main asafal siddh hui. smriti ko samajhane ke liye or bhi nae siddhant aae. inamen se computer vigyaan dwaara prerit siddhant sabase upyukt siddh hua. smriti kii is nai vyakhya ko tantrika sanjaal model ke aadhaar par prastut kiya gaya tha. iske anusaar smriti hamaare mastishk main ek jagah kendrit hone ke bajaae samaantar rup se vitarit hoti he. yah vitaran sookshm ikaiyaan jo ki tantrika koshika ke samatuly hoti hai, kii bani hoti hai. in ikaayiyon main smriti, ek tarah ke sakriyata praturup main nirupit hoti he.
 aadhunik paribhaasha ke anusaar hamaari smriti ek samuhik prakram he jiske teen mukhya charan hote hai. sabase pehle iske pratham charan main soochnaaon ko kutabaddh kiya jaataa he. iske pashchaat dwitiya charan main in kutabaddh soochnaaon kaa sangrahan hota he or antim tritiy charan main inkaa punassmaran kiya jaataa he. 
 hamen apane aasapaas ke vaataavaran ko mahasoos karne ke liye pehle aavashyak he ki vaataavaraniya uddipano ko usase sambandhit gyanendriyon dwaara grahan kiya jaae. udhaaharan ke liye kisi bhi vastu ko dekhne ke liye ham us par se paravartit prakaash ko netron dwaara grahan karte hai. ab is paravartit prakaash ko netra kii retina main upasthit samvedi tantrika koshikaayen ksheen vaidyutiya tarango main badalati hai. ab yah kaha ja saktaa he ki retina dwaara vaataavaran main upasthit prakaash uddipan kaa kodikaran vaidyutiya rup main kiya gaya. ab yah halki vaidyutiya tarang mastishk ke drishy kshetra main jaati he or yahaan isaki vyakhya kii jaati he. is vyakhya ke aadhaar par ham apane man main saamne ke drishy kaa ek pratibimb banaate hai. is samoochee prakriya ko drishy pratyakshikaran yaa dekhnaa kehete hai. koding ke samay suchanaaen mukhyatah sthaan, samay tathaa aavriti ke aadhaar par code kii jaati hai. 
 soochnaaon ko code karne ke baad unke sangrahan kaa sthaan aata he. yah sangrahan samvedi str yaa alpakaaleen smriti ke str yaa dirghakaalin smriti ke str par ho saktaa he. yahaan yah ullekhneey hoga ki hamaare mastishk main sangrahan ke samay soochnaaon main thodaa parivartan ho saktaa he. matlab ki suchanaaen vahiin nahin rahengi jaisi ve vaastavik rup main thim. unamem ham apane paas se kuch mila sakate he yaa phir us soochna ke kisi bhaag ko nikaal bhi sakate hai. agar aadhi adhuri soochna he to ham use apni kalpana shakti ke aadhaar par garh bhi sakate hai. is gun ke kaaran smriti ek nirmaanatmak prakriya hoti he. smriti kaa atirikt str par vargeekaran smriti main soochnaaon ke sangrahan ke aadhaar par kiya jaataa he.
 hamen kaise pataa chalata he ki hamaare paas kisi vishesh samay yaa sthaan kii smriti he? tabhi jab ham use samaran karte hai. udhaaharan ke liye agar poocha jaae ki apane bachapan ke paanch shikshakon ke naam bataaie jinaki shikshaaon ne aapke jivan par sabase adhik prabhaav daalaa he to hamen uttar dene main der nahin lagegaa. lekin agar yah puuchhen ki varsh 2000 se 2005 tak jaiviki yaa kisi bhi kshetra main nobel puraskaar praapt vaigyanikon ke naam bataaie to shaayad hamen kuch der tak sochna pad jaae. yah baat yahaan spasht ho jaati he ki ham kin chizon ko yaad rakhte hai or kin chizon ko bhul jate hai yah sab kaaphi kuch hamaari abhipreranaon, chetan or achetan ichchhaaon ityadi par nirbhar karata he. atah samaran, sampurna smriti kaa ek aavashyak ang he. 
 ab prashn yah uthta he ki smriti ke vibhinn prakramon kii kriyavidhi kya he? smriti kii uparokt prakramon ko samajhane ke liye 1968 main atkinson tathaa siphrine ne smriti kii bahustareey sangrahan kii vyakhya prastut kii. is paribhaasha ke anusaar smriti ke teen mukhya sangrah hote hai.
 hamaari gyanendriyaan kisi bhi soochna ko vaataavaran se grahan karke use mastishk tak pahunchane kaa kaary karti hai. baad me us soochna ke aadhaar par mastishk dwaara ek nishkarsh nikaala jaataa he. ham dekhne, sunne yaa twachaa dwaara sheet yaa garmi kii anubhuti kaa udhaaharan le sakate hai. koi bhi vaataavaraniya uddipan jaise prakaash yaa dhwani sabase pehle apane sambandhit gyanendriya me bahut hi kam samay ke liye kutabaddh rup main sangrahit hota he. yah sangrahan atyalp samay ke liye hota he. drushti ke liye isaki seemaa 0.5 second or shravan ke liye isaki samay seemaa 2 second ke aasapaas hoti he. is samay seemaa ke pashchaat is sangrahit smriti kaa kshay ho jaataa he. andrik str par suchanaaen abhi praarambhik hoti hai or inase koi nishkarsh nahin nikaal sakate. inkaa mastishk dwaara sangyojan tathaa parimarjan abhi baaki hota he. 
 gyanendriyon dwaara praapt suchanaaen jab hamaare dhyaan main aati hai to ve alpakaaleen smriti kaa bhaag banati hai. yahaan ullekhneey he ki samvedi str kii ve sabhi suchanaaen jin par ham dhyaan nahin dete ve samaapt ho jaati hai. keval vahiin suchanaaen jin par ham ekagra hote he ve alpakaaleen smritiyaan banati hai. alpakaaleen smriti ko kriyaatmak smriti bhi kaha jaataa he. is prakaar kii smriti kaa sarvshereshth udhaaharan hamaare dwaara koi phone number yaad karnaa he. jab ham kisi number ko dekh kar use dial karte hai to do bate hoti hai. sabase pehle ham nabar ko dekhte hai or use kuch ek baar doharaa ke yaad karte hai phir number dial karne ke baad saamanytah use bhul jate hai. atah is prakaar kii smriti ke sambandh main do nishkarsh nikaale ja sakate hai. pratham, alpakaaleen smriti kii kshamta bahut kam hoti he dwitiya, is prakaar kii smriti main agar ekaagratha main thodi bhi kami se hamaara dhyaan bant jaae to smriti shesh nahin rah jaati. phone vaale udhaaharan main agar number yaad karne or dial karne ke bich main koi duusari baat ho jaae to hamen number yaad nahin rahegaa. vaigyanikon ne pataa lagaaya he ki is prakaar kii smriti main soochna kaa kul sangrahan 20 se 30 second tak hi hota he. lekin agar soochna ko doharaaya jaae to yah samay 20 se 30 second se adhik bhi ho saktaa he. or agar baar-baar dhyaan se doharaaen to yah soochna dirghakaalin smriti main parivartit ho jaati he.
 jaisaa ki naam se hi spasht he dirghakaalin smritiyaan sthai hoti hai. ham is smriti kaa upyog bahut tareeko se karte hai. aaj subah hamane naashte main kya khaaya? parason hamaare ghar koun-koun milane aayaa tha? un logon ne koun se kapade pahan rakhe the? hamane apana pichhlaa janmdin kahaan or kaise manaaya tha? ham cycle kaise chalaa lete hai se lekar varg paheli hal karne tak, in sari gatividhiyon main hamaari yah smriti hamaara saath detii he. is prakaar kii smriti sabase adhik vividh hoti he or hamaari bhaawanaaon, anubhavon tathaa gyaan ityadi in sabhi rupo main parilakshith hoti he. alpakaaleen smriti kii suchanaaen baar-baar duharai jane ke baad dirghakaalin smriti ban jaati hai. is smriti kaa kshay nahin hota lekin isamen parivartan ho saktaa he.
 ab tak smriti kii kriyavidhi par baat ho rahi thi. yah prashn abhi baaki he ki hamaara mastishk in soochnaaon ko kaise sangrahit karata he or tantrika tantra kii koun-koun si gatividhiyaan iske liye uttardaai hoti hai. yadi smriti hamaare mastishk main rahati he to iske bhautik nirupan ke kuch pramaan bhi hone chahie. is disha main bahut saare shodh hue hai or iske sandarbh main bahut si vyakhyaayein bhi prastut kii gayi hai. yah to aarambh se hi maaloom tha ki smriti nirmaan ke liye jaivik anu hi jimmedaar hote hai. sabase pehle 1960 ke dashak main DNA anuon ke vyutpann ke aadhaar par isaki vyakhya karne kii koshish kii gai. yah bataaya gaya ki smriti ke jaivik nirupan ke liye mRNA ke anu jimmedaar hote hai. ullekhneey he ki ye mRNA anu hamaare jini sandeshon or protein nirmaan ke liye mukhya rup se sambandhit hote hai. baad ke varshon main yah dekha gaya ki smriti ke bhautik aadhaar kii yah pariklpana sahi nahin he or is kshetra main koi bhi vichaar prastut karne ke liye nae avishkaron kii aavashyaktaa he. 1970 ke dashak main smriti ke bhautik nirupan ke sambandh main kuch nae vichaar aae. yah bataaya gaya ki mastishk main smriti ksheen vidyutiya tarango ke rup main utpann hoti he or yah kisi tarah se mastishk kii rachana main ati sookshm str par sthai bhautik parivartan karti he. yah bhautik parivartan ek nai smriti ko nirupit karata he. is vyakhya ke bare main ullekhneey hoga ki yah vibhinn prayogtmak parikshanon par aadhaarit thi or sahi bhi thi. lekin yahaan is baat kii vyakhya nahin ho paati thi ki “ksheen vaidyutiya tarange sanrachanaatmak rup se kaise or kya parivartan karti hai.” haal ke varshon main hue shodhon se smriti jauviki ke sambandh main nai jaankariyaan mili hai. inke anusaar smriti nirmaan main do pramukh kaarak tantrika rasayan or tantrika koshika ke synapse mukhya bhoomika nibhaate hai. shodhon se is baat ke sanket milte hai ki do tantrika koshikaon main soochna sanvahan ke liye jimmedaar neurotransmeter jo ki synapse dwaara sravit hote he ve kisi vishesh smriti ke liye ek vishesh tantrika praaroop ko baar-baar uttejit karte hai. falswaroop ek pattern ban jaataa he. anubhavon or baar-baar kiye gaye prayaason se is pattern main thodaa parivartan ho saktaa he. kisi smriti vishesh ke liye yah pattern sthai hota he. duusare shabdon main kahen to hamaare prayek anubhavon, kala, kaushal, smriti aadi ke liye nishchit tantrika praaroop hote hai. jab ham kisi ke bare main sochate hai to usase sambandhit praaroop kaam kar rahaa hota he. jab ham koi prashn hal kar rahe hote hai to koi doosraa praaroop sakriy hota he. 
 ham sabhi ne kisi na kisi samay aisi sthiti kaa saamana kiya hoga jab ham apni yaadasht ko yaad karte hai. udhaaharan ke liye ham kuch kehane ja rahe hon or achaanak hi bhul gaye ki kya kahana he yaa pariksha main prashnptr ke saare uttar aa rahe hon lekin unako likhane ke liye shabd nahin mil paa rahe hai. yah smriti lop ke chote-chote udhaaharan hai. duusari ore aapane dekha hoga ki vriddhavastha main kuch logon ko bhuulane kii shikaayat hone lagati he. ainstine ke bare main ek kahani prachlit he ki ek baar ve apane vishvavidhyalay main tahal rahe the tabhi unke ek vidhyaarthee ne unhen dopaher ke bhojan ke liye poocha. ainstine ne usase poocha ki jab aapane mujhe roka tab main kis disha kii ore se aa rahaa tha? vidhyaarthee ne ek ore ishaara kar ke bataaya ki aap us disha kii ore se aa rahe the. tab ainstin ne uttar diya. dhanyavad! tab to maine bhojan kar liya he. aisi bahut si kathaayen darshanikon or vaigyanikon ke sambandh main kahi jaati hai. yah chote str par hue smriti lop kaa ek udhaaharan he. uparokt sabhi ghatnaon main ham dekhte hai ki kahin na kahin se hamaare mastishk kii sugam kriyasheeltaa main rukaawat ho rahi hoti he. thodi bahut maatra main smriti sambandhi dosha to lagbhag sabhi main hota he lekin ise rog kaa naam nahin diya ja saktaa. jab in lakshanon ke kaaran vyakti aurausase jude log prabhavit hone lage tabhi ise smritibhransh kaa naam dete hai. is prakaar ke rogi keval aadhe ghante pehle mili logon ko yaad nahin rakh pate. unhe yah bhi yaad nahin rahata ki das minute pehle unhone snaan kiya tha. jivan kii saamaanya kriyaayein bahut hi buree tarah se prabhavit hone lagati hai. smriti lop yaa smriti bhransh, smriti sambandhi ek aisi ghatana he jisamen isse sambandhit kisi bhi prakram jaise samaran yaa sangrahan main baadha utpann ho jaati he or jiske falswaroop hamaari saamaanya smriti prabhavit hoti he. yah baadha kisi bhi shaareerik yaa manovaigyanik kaarnon jaise mastishk kii chot yaa kisi anya kaaran se hui kshati, bimaari, poshak tatwon kii kami, sadamein, atyadhik sharaab ke seven se, nashili dawaaiyon or adhik umr ke kaaran ho sakati he. yahaan smritilop ke kuch mukhya prakaaron kaa varnan kiya gaya he. 
 sharaab kaa atyaadhik seven karne vaale logon main iske lakshan dekhne ko milte hai. sharaab se lambey samay tak adhik maatra main seven karne se mukhyatah do samasyaayein hoti hai. ek to thymin vitamin kii khatarnaak str par kami ho jaati he or duusari, mastishk main kuch hanikaarak sanrachanaatmak parivartan ho jate hai. inke falswaroop rogiyon ki smriti buree tarah se prabhavit hoti he. aisa dekha gaya he ki inaki vartmaankaal kii smriti to thik hoti he lekin beeti ghatnaon ko yaad nahin rakh pate or bahut si mahatvapurn yaaden inaki smriti se puri tarah se gaayab dikhaai detii hai. 
 is prakaar ke smriti bhransh main nai suchanaaen yaad karne main kathinaayee hoti he, lekin beeti ghatnaon kii smritiyaan bilkul thik hoti hai. aise udhaaharan dekhne ko milte hai ki kisi ke mastishk ke kisi khaas hisse par chot lag gai ho or uske baad use keval puraani bate yaad rah gai hon or durghatana ke baad kii kisi nai smriti ke liye koi sthaan hi na bachaa ho.
 iske lakshanon main puraani ghatnaayen to ascharyajanak rup se bhul jaati hai lekin nai ghatnaon se sambandhit smritiyon main koi pareshaani nahin hoti. aise udhaaharan dekhne ko milte hai ki kisi durghatana ke baad puraani sari yaaden pataa nahin kahaan chali gayi? lekin nai soochnaaon ko yaad rakhane main koi kathinaayee nahin ho rahi he. is prakaar ke smritilop main smriti kuch dinon main waapas aa jaati he.
 yah dekha gaya he ki kabhi kabhi hamaara man hamen kuch vishesh smritiyon to bhuulane ke liye bhi prerit karata he. or ham unhen puri tarah se bhul bhi jate hai. hamaare vartmaan ko sukhad banane ke liye prakruti dwaara aisi vyavastha kii gai he. aisa vishesh taur par bahut hi peedaadaayak smritiyon ke sandarbh main hota he. udhaaharan ke liye balykaal main hui koi dukhad ghatana, dand aadi. yahaan ullekhneey hoga ki ye smritiyaan keval hamaare chetan man se lupt hoti hai. kahin gahare achetan main inke ansh vidyaman hote hai. 
 ham apane aas-paas aise anek logon ko dekhte hai jinaki smriti kshamta bahut acchhee hoti he. kuch log aise bhi hote hai jo ki apane bhulakkad swabhaav ke kaaran jane jate hai. ham main se sabhi sochate hai ki hamaari yaadasht kshamta batch jaae to kitna acha ho. ek acchhee yaadasht kaa mukhya lakshan he ki yah sabhi sambandhit baton ko krambaddh rup se vyavasthit kare or aavashyaktaa padane par turant hi inaki uplabdhta sunishchit kare. kuch aisi davaaiyaan uplabdh hai jinase gambhir rup se bhuulane kii sthiti main sahaayta milti he. lekin in dawaaiyon kaa prayog vishesh sthitiyon main hi karnaa chahie. ham kitni acchhee tarah se yaad karte or sikhte hai yah kaaphi kuch hamaare bhaavnaatmak sthiti par nirbhar karata he. seekhney or samajhane ke liye preranadayak vaataavaran hameshaa hi laabhprad hota he. ham tab bhi behatar tareeke se sikh pate hai jab ham dhyaan dete hai. yah bhi aavashyak he ki soochna ko kis prakaar code kiya ja rahaa he. iskaa bhandaaran or samekan kis prakaar ho rahaa he or iskaa punah samaran kaise ho rahaa he. ek acchhee smriti ke liye in sari kriyaaon kaa sucharu rup se hona aavashyak he.smriti yuktiyaan aisi vyavhaarik vidhiyaan hai jinase smriti kshamta ek had tak badhaai ja sakati he. ham jane anjaane main kinhin chizon ko yaad karne ke liye inkaa prayog bhi karte hai. nepolian ke bare main yah kaha jaataa he ki use apni sena ke prayek adhikari kaa naam yaad tha. is tarah kii vilakshan smriti kshamta vaale log dikhaai dete hai jinhen bahut saare varshon kaa panchang yaad rahata he. ab yah prashn uthta he ki ek saamaanya vyakti ke yaad karne ke tareeke or vishisht smriti sampann logon ke tareekon main kya antar hota he? shodhon dwaara dekha gaya he ki alag-alag vyaktiyon main soochnaaon ke kodikaran, sangrahan or samaran kaa tarika thodaa alag ho saktaa he. ek acchhee smriti yaa to janmajaat pratibha ho sakati he yaa baad main saadhaaran logon dwaara bhi kuch vishesh vidhiyon kaa prayog kar ke sikhi ja sakati he. janmajaat rup se ucch smriti kshamta vaale vyaktiyon main smritiyon kii prakriya thodi jatil hoti he. aisa dekha gaya he ki aise logon me kuch ke paas sinesthesia ke lakshan bhi hote hai. sinesthesia ko samajhane ke liye kaha ja saktaa he ki aise log dhwani ko sunne ke saath saath dekhte or drishyon ko dekhne ke saath sunate bhi hai. atah kuch dekhne ke liye ve mastishk kii drishy kshamta ke saath-saath shravan kshamta kaa bhi prayog kar sakate hai. udhaaharan ke liye ek komal madhur dhwani unke liye ek sundar rangon kaa samooh bhi ho saktaa he or ek kathor dhwani ke liye gahare tej chubte hue rang bhi ho sakate hai. sinesthesia ke lakshan or bhi samvedi kshamtaaon jaise sparsh, ghran ityadi ke liye bhi ho sakate hai. smriti ko prabhaavshaalee banane ke liye anya bhi bahut sari smriti yuktiyaan prayog kii jaati hai. jaise pehle se sangrahit smriti ko nai soochna se jod kar yaad karnaa, samaan soochnaaon ko ek saath rakh kar yaad karnaa, kisi bhi soochna ko ruchikar katha ke rup main badal kar yaad karnaa ityadi. jatil paathya saamagree ko samajhane ke liye ek or vidhi SQ3R bahut hi upyogi hoti he. isamen pehle paathya saamagree kaa man main ek khaakaa taiyaar karte hai, phir khud se hi us par “kya, kyon or kaise” aadhaarit kuch prashn banaate hai. ab in prashnon ko dhyaan main rakhte hue paathya saamagree ko dhyaan purvak padhaa jaataa he or phir use kram se dubaara padhate hai. ant main pathak dwaara isaki samiksha kii jaati he. acchhee smriti ke liye acha maansik or shaareerik swasthya jaruri he. iske saath hi jo padhaa ja rahaa he usase bhaavnaatmak lagaav bhi aavashyak he. kuch ekaagratha badhaane vaali vidhiyaan jaise ki dhyaan or pranayam aadi bhi smriti kii kshamta badhaane main bahut upyogi siddh hui hai.
 smriti ke aayam, vaigyanik, april-sitambar 2008, prishth 16-20. 
