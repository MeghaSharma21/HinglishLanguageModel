 ellen octavian hum britishkaleen bharat main civil seva ke adhikari evam rajnatik sudhaarak the. ve bhartiya rashtriya congress ke sansthaapakon main se ek the.
 hum prashasnic adhikari or rajnatik sudhaarak ke alaava maahir pakshi-vigyaani bhi the, is kshetra main unke kaaryon kii vajah se unhen 'bhartiya pakshivigyaan kaa pitamah' kaha jaataa he.
 e o hum kaa janm 1829 ko england main hua tha. aapane angraji shashan kii pratishthit bengal civil seva main chaynit hokar 1849 main adhikari banakar sarvapratham uttar praant ke janapad itawa main aaye. 1857 ke pratham vidroh ke samamay ve itawa ke collector the. congress sansthaapak e.o.hum ko bhartiya swatantraaa andolan ke dauraan 17 june 1857 ko uttar pradesh ke itawa me jange aazaadee ke sipaahiyon se jaan bachaane ke liye sari pahan kar gramin mahila kaa vesh dhaaran kar bhaagna padaa tha. aazaadee ke sangharsh ke darmyaan hum ko maarane ke liye senaniyon ne puri tarah se gher liya tha tab hum ne sari pahan kar apni pahchaan chhupaai thi. e.o.hum tab itawa ke collector hua karte the. itawa ke hajaar saal or itihaas ke jharokhe main itawa naam aitihaasik pustakon main hum kii bare main in ahm baton kaa ullekh kiya gaya he. sainikon ne hum or unke parivaar ko maar daalane kii yojana banaai jisaki bhanak lagate hi 17 june 1857 ko hum mahila ke vesh main gupt dhang se itawa se nikal kar badpura pahunch gayi or saat dinon tak badpura main chhipe rahe. alan octavian hum yani e.o.hum ko vaise to aam taur sirf kagrence ke sansthaapak ke taur par janaa or pahachaanaa jaataa he lekin e.o.hum kii kai pahachaanen rahi hai. yamuna or chambal nadi ke kinare based uttar pradesh ke chote se jile itawa main chaar farvari 1856 ko itawa ke colector ke rup me e.o.hum kii tainaati angrej sarkaar kii ore se kii gai. yah hum kii collector ke rup me pehali tainaati thi. e.o.hum itawa main apane kaarykaal ke dauraan 1867 tak tainaat rahe. aate hi hum ne apni kaaryakshmata kaa parichay dena shuru kar diya. solah june 1856 ko hum ne itawa ke logon kii janaswasthya suvidhaon ko maddenjar rakhte huye mukhyalay par ek sarkari aspataal kaa nirmaan karaayaa tathaa sthaneey logon kii madad se hum ne khud ke ansh se 32 skulon ko nirmaan karaayaa jisamen 5683 balak balika adhyayanrat rahe. khaas baat yah he ki us vakt balika shiksha kaa jor na ke baraabar tha tabhi to sirf do hi balika adhyayan ke liye saamne ai. hum ne itawa ko ek bada vyapaarik kendra banane kaa nirnay lete huye apane hi naam ke upnaam hum se humganj kii sthapana karke bazaar khulwaaya jo aaj badalte samay main homganj ke rup me bada vyapaarik kendra ban gaya he. hum ko us angrej afasar ke rup main mana jaataa he jisane apane samay se pehle bahut aage ke bare main na keval sochaa balki us par kaam bhi kiya. vaise to itawa kaa vajood hum ke yahan aane se pehle hi ho gaya tha lekin hum ne jo kuch diya uske koi duusari misaal dekhne ko kahin bhi nahin milti. ek angrej afasar hone ke baavjood bhi hum kaa yahi itawa prem unke liye musiibat kaa kaaran bana. inhone bharat main bhinn-bhinn padon par kaam kiya or 1882 main avkaash grahan kiya. isi samay british sarkaar ke asantoshjanak kaaryon ke falswaroop bharat main adbhut jagrati utpann ho gai or ve apane ko sanghatit karne lage. is kaary main hum sahab se bharatiyon badi prerana mili. 1884 ke antim bhaag main surendranath banerjee tathaa vyomeshchandra banerjee or hum sahab ke praytn se indian neshnal unium kaa sanghatan kiya gaya.
 27 disambar 1885 ko bharat ke bhinn-bhinn bhaagon se bhartiya netaa bombai pahunche or duusare din sammelan aarambh hua. is sammelan kaa sara prabandh hum sahab ne kiya tha. is pratham sammelan ke sabhapati vyomeshchandra banerjee banaae gaye the jo bade yogya tathaa pratishthit bengali chrishchiyan vakil the. yah sammelan "indian neshnal congress" ke naam se prasiddh hua.
 hum bharatvasiyon ke sachche mitra the. unhone congress ke siddhanton kaa prachaar apane lekhon or vyakhyanon dwaara kiya. inkaa prabhaav england kii janata par santoshjanak padaa. vysarai lard duffrin ke shasankaal main hi british sarkaar congress ko shankaa kii drushti se dekhne lagi. hum sahab ko bhi bharat chhodane kii rajagna mili.
 hum ke mitron main dada bhai nauroji, sar surendranath banerjee, sar firoj shah mehta, shri gopal krishna gokhale, shri vyomeshchandra banerjee, shri balgangadhar tilak aadi the. inke dwaara shashan tathaa samaaj main anek sudhaar hue.
 unhone apane vishram ke dinon main bharatvasiyon ko adhik se adhik angreji sarkaar se dilaane kii koshish kii. is sambandh main unako kai baar england bhi janaa padaa.
 england main hum sahab ne angrejon ko yah bataaya ki bharatvasi ab is yogya hai ki ve apane desh kaa prabandh swayan kar sakate hai. unako angrejon kii bhanti sab prakaar ke adhikaar praapt hone chahie or sarkari naukariyon main bhi samanta hona aavashyak he. jab tak aisa na hoga, ve chaiyn se na baithenge.
 england kii sarkaar ne hum sahab ke sujhaavon ko sweekaar kiya. bharatvasiyon ko bade se bade sarkari pad milane lage. congress ko sarkaar acchhee drushti se dekhne lagi or uske sujhaavon kaa sammaan karne lagi. hum sahab tathaa vyomeshchandra banerjee ke har suzav ko angreji sarkaar maanati thi or prayek sarkari kaary main unase salaah leti thi.
 hum apane ko bhartiya hi samajhate the. bhartiya bhojan unako adhik pasand tha. gita tathaa bible ko pratidin padhaa karte the.
 unke bhaashanon main bhartiya vichaar hote the tathaa bhartiya janata kaise sukhi banaai ja sakati he or angreji sarkaar ko bhartiya janata ke saath kaisaa vyavhaar karnaa chahie, inhen sab baton ko vah apane lekhon tathaa bhaashanon main kaha karte the.
 ve kehete the ki bharat main ekta tathaa sanghatan kii badi aavashyaktaa he. jis samay bhi bharatvasi in donon gunon ko apana lenge usee samay angrej bharat chhodkar chale jaayenge.
 hum lokmaanya balgangadhar tilak ko sachcha deshbhakt tathaa bharat mata kaa suputr samajhate the. unka vishwaas tha ki ve bharat ko apane prayaas dwaara swatantraaa avashya dilaa sakenge.
