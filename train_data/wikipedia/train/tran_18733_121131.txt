 nirdeshaank: 26°16′11″N 83°7′12″E / 26.26972°N 83.12000°E / 26.26972; 83.12000
 mahrajganj bhartiya rajya uttar pradesh kaa ek jila he. jile kaa mukhyalay maharajaganj he. yah bharat-nepal seemaa ke sameep sthit he. iskaa jila mukhyalay maharajaganj shahar sthit he. pehle is jagah ko 'karapath' ke naam se janaa jaataa tha. yah jila nepal ke uttar, gorakhpur jile ke dakshin, kushinagar jile ke purv or siddharth nagar va sant kabir nagar jile ke pashchim main sthit he. aitihaasik drushti se bhi yah kaaphi mahatvapurn sthal he.
 2 oktober 1989 ko rashtrapita mahatma gandhi ke janm din ke paavan parv par astitv main aane vaale mahrajganj janapad ke itihaas kii ruparekha punargathit karnaa ek chunauteepurn kaary he. pracheen bhartiya sahitya main is kshetra kaa kam hi ullekh hua hai aisi sthiti main tarkpurna anumaan kaa aashray lete hue uplabdh saahitiyik env puratathvik sroton kii samyak samiksha ke uparant is janapad kaa itihaas nirvivaad rup se prastut kar paanaa asambhav he. phir bhi iske gauravshaalee ateet ke punarniman kaa prayaas is lekh kaa abhishth he.
 mahakavy - kaal main yah kshetra karpath ke rup main janaa jaataa tha, jo koshal rajya kaa ek ang tha. aisa prathit hota he ki is kshetra par rajya karne vaale pracheenatam samraat ikshvaku the, jinaki rajdhani ayodhya thi. ikshvaku ke uparant is rajvansh ko anek chote-chote rajyon main baant diya or apane putr kush ko kushavati kaa raja banaaya, jisaki aadhunik samta kushinagar ke saath sthapit kii jaati he. ram ke sansar tyaag ke uparant kush ne kushavati kaa parityag kar diya or ayodhya laut gayi. balmiki ramayana se gyaat hota ki mall oopaadhikari lakshmana putr chandraketu ne iske uparant is sampoorn kshetra ke shashan sutara kaa sanchaalan karnaa prarambh kiya.
 mahabharat main varnit he ki yudhisthir dwaara sampadit rajasuya yajna ke avasar par bhimsen ko purvavarti kshetron ko vijit karne kaa uttardaayitv saunpa gaya tha. faltah bhimsen ne gopaalak naamak rajya ko jeet liya. jiske bansgaanv sthit gopalpur ke saath sweekrut kiya jaataa he. aisa prathit hota he ki vartmaan mahrajganj janapad kaa dakshin bhaag nishchit rup se bhimsen kii is vijay yatra se prabhavit hua hoga.
 mahabharat ke yug ke uparant is sampoorn kshetra main krantikari parivartan hua. koshal rajya ke adheen anek chote-chote ganatantratmak rajya astitv main aaye, jisamen kapilwastu ke shaakyon or ramagram ke coliyon kaa rajya vartmaan mahrajganj janapad kii simaaon main bhi vistrut tha. shakya evam coliya ganraajya kii rajdhani ramagram kii pahchaan kii samasya ab bhi uljhi hui he. dow ram bali pandeya ne ramagram ko gorakhpur ke sameep sthit ramgarh taal se samikrut karne kaa prayaas kiya he kintu aadhunik shodhon ne is samasya ko nidhsaar bana diya he.
 coliya kaa sambandh devdah naamak nagar se bhi tha. baudhdhaganthon main bhagwaan gautam buddha kii mata mahamaya, mausi mahaprajapati gautami evam patni bhadraa katyayani ko devdah nagar se hi sambandhit bataaya gaya he. mahrajganj janapad ke adda bazaar ke sameep sthit bansiha- kala main 88.8 acre bhoomi par ek nagar, kile evam stupa ke avshesh uplabdh hue hai. 1992 main dow laal chandra singh ke netritv main kiye gayi praarambhik utkhanan se yahaan tile ke nichate str se uttari krishnavneey mridmmand paatr- parampara ke avshesh uplabdh hue hai gorakhpur vishvavidhyalay ke pracheen itihaas vibhaag ke purv adhyaksh dow si.di.chatarji ne devdah kii pahchaan barsiha kala se hi karne kaa aagrah kiya. mahrajganj main dinaank 27-2-97 ko aayejit devdah-ramagram mahotsav goshtee main dow shivaaji ne bhi isi sthal ko devdah se samikrut karne kaa prastaav rakhaa tha. sinhalai gaathaon main devdah ko lumbini ke sameep sthit bataaya gaya he. aisa prathit hota he ki devdah nagar kapilwastu evam lumbini ko milaane vaali rekha main hi purv kii ore sthit rahaa hoga. shri vijay kumaar ne devdah ke janapad ke dhairhara env trilokpur main sthit hone kii sambhaavna vyakt kii he. pali-granthon main devdah ke maharaj anjan kaa vivaran praapt hota he. jinke dauhitr gautam buddha the. pro dayanath treepathi kii manyata he ki maharaj anjan kii ganabhumi hi kalantar main vikrut hokar maharajaganj evam anntatah maharajaganj ke rup parinit hui. farsi bhashaa kaa ganj shabd bazaar, anaaj kii mandi, bhandar athwa khajaane ke arth main prayukt he jo maharaja anjan ke khajaane athwa pramukh viky kendra hone ke kaaran muslim kaal main ganj shabd se jud gaya. jiskaa abhilekhiy pramaan bhi uplabdh he. gyatavya ho ki shodas ke mathura pashaan lekh main ganjvar naamak padaadhikari kaa spasht rup se ullekh kiya gaya he.
 chhathi shatabdi i. main purv main anya ganatantron kii bhaanti coliya ganatantr bhi ek sunishchit bhogaulik ikai ke rup main sthit tha. yahaan kaa shashan katipay kuleen nagarikon ke nirnyanusaar sanchalit hota tha. tatkaaleen ganatantron kii shashan pranali evam prakriya se spashtatah pramanit hota he ki janatantr buddha atyant lokapriy the. iskaa pramaan buddha ganrathon main varnit shakio evam coliyon ke bich rohinee nadi ke jal ke batwaaran ko lekar utpann vivaad ko sulajhane main mahatma buddha kii sakriy evam prabhavi bhoomika main darshneey he. is ghatana se yah bhi pramanit ho jaataa he ki is kshetra ke nivasee ati pracheen kaal se hi krishi karm ke prati jaagruk the. kushinagar ke buddha ke parinirvana ke uparaant unke pavitra avshesh kaa ek bhaag praapt karne ke uddeshya se janapad ke coliyon kaa doot bhi kushinagar pahunchaa tha. coliyon ne bhagwaan buddha k pavitra avasheshon ke upar ramagram main ek stupa nirmit kiya tha, jiskaa ullekh phahiyaan evam huentsang ne apane vivaranon main kiya he. nirivali-sutara naamak granth se gyaat hota he ki jab koshal naresh ajatashatru ne vaishali ke licchhiviyon par akraman kiya tha, us samay licchhivi ganapramukh chetak ne ajatashatru ke virudv yuddh karne ke liye attharah ganraajyon kaa aahvaan kiya tha. is sangh main coliya ganraajya bhi sammilit tha.
 chhathi shatabdi i. purv ke uparaant raajnneetik ekikaran kii jo prakriya prarambh hui uski charam parinti ashok dwaara kaling yuddh ke ananthar shastr kaa sadaa ke liye tilanjali dwaara hua. mahrajganj janapad kaa yah sampurna kshetra nandon evam maury samraaton ke adheen rahaa. phahiyaan env havensang ne samraat ashok ke ramagram aane evam uske dwaara ramagram stupa kii dhaatuon ko nikaalane ke prayaas kaa ullekh kiya he. ashwaghosh ke dwaara likhit buddha charit main varnit he ki sameep ke kund main nivas karne vaale evam stupa kii raksha karne kii naag kii prarthana se dravit hokar usne apane sankalp kii parityag kar diya tha.
 gupton ke abhyuday ke purv magadh kii satta ke patan ke bich kaa kaal janapad ke aitihaasik ghatnaon ke vishay main andh-yug kii bhaanti he. aisa prathit hota he ki kushaanon ne is kshetra par shashan sthapit karne main safalataa praapt kii thi. kushaanon ke uparaant yah kshetra gupton kii adheenta main chalaa gaya. chathi shatabdi i. ke prarambh main janapad kaa adhikansh kshetra chandragupta pratham ke rajya main sammilit tha, jisane lichhavi rajkumaari kumaradevi ke saath vaivaahik sambandh sthapit karke apni shakti evam seemaa kaa abhootpurv vistaar kiya. chandragupta dwitiya vikramaditya ke shashan kaal main is janapad kaa kshetra shravasti mukti main sammilit tha. chini yatri phahiyaan apni tirth yatraaon ke kram main kapilwastu evam ramagram bhi aayaa tha. usne aas-paas ke wanon evam khandaharon kaa ullekh kiya he.
 gupt kaal ke uparaant yah kshetra maukhariyon evam harsh ke aadhipaty main rahaa. harsh ke shashan kaal me huentsang ne bhi vippalivan or ramagram kii yatraaen sampann kii thi. harsh ke uparaant is janapad ke kuch bhaag par bharon kaa adhikaar ho gaya. gorakhpur ke dhuriapur naamak sthaan se praapt kahal abhilekh se gyaat hota he ki 9 veen shatabdi i. main mahrajganj janapad kaa dakshini bhaag gurjar pratihaar nareshon ke shravasti mukti man sammilit tha, jahaan unke saamaant kalchuriyon kii satta sthapit kii. janashrutiyon ke anusaar apane atul aishvarya kaa akut dhan-smapda ke liye vikhyath tharu raja mansen yaa madan singh 900-950 gorakhpur or uske aas-paas ke kshetron par shashan karata tha. sambhav he ki uskaa rajya mahrajganj janapad kii dakshini simaaon ko bhi aaveshthit kiye rahaa he. gurjar pratihaaron ke patan ke uparaant tripuri ke kalchuri-vansh ke shaasak lakshmana karn ne is janapad ke adhikansh bhubhag ko apane adheen kar liya tha. kintu aisa prathit hota he ki uskaa putr evam uttaradhikari yashakarna 1073-1120 is kshetra par adhikaar jamaa liya. abhilekhik sroton se gyaat hota he ki govind chandra gahadwaal 1114-1154 i. kaa rajya vikaar tak prasaarit tha. uske rajya main mahrajganj janapad kaa bhi adhikansh bhaag nishchitatah sammilit rahaa hoga. gorakhpur janapad ke magadiha evam dhuryapaar se praapt govind chandra ke do abhilekh uparyukt tathy kii pushti karte hai. govindchand ke pautra jayachandra kii 1194 me mohammad gori dwaara paraajay ke saath hi is kshetra se gahadwaal satta kaa lop ho gaya or sthaneey shaktiyon ne shashan-sutara apane haathon main le liya.
 12 veen shatabdi i.ke antim charan main jab mohammad gauri evam uske uttaradhikari qutubuddin aibak uttari bharat main apni navasthapit satta ko sudrudh karne main lage hue the is kshetra par sthaneey rajput vanshon kaa rajya sthapit tha. chandrasen shrinet ke jyeshtha putr ne sataasi ke raja ke rup main ek bade bhubhag par adhikaar jamaaya, jisamen mahrajganj janapad kaa bhi kuch bhaag sammilit rahaa hoga. iske uparaant firoz shah tughlaq ke samay tak is kshetra par sthaneey rajput raajaaon kaa prabhutv bana rahaa. udaisingh ke netritv main sthaneey rajput raajaaon ne gorakhpur ke sameep shahi sena ko uphaar, bhet evam sahaayta pradaan kiya tha. 1394 i. main mahmud shah tughlaq dilli kii gaddi par asin hua. usne malik sarwar khwaja jahaan ko jonpur kaa soobedaar niyukt kiya. jisane sarvapratham is kshetra ko apane adheen karke yahaan se kar vasuul kiya. iske kuch hi samay baad malik sarwar ne dilli sultanate ke viruddh apni swatantraaa kii ghoshnaa karte hue jonpur main sharki- rajvansh kii sthapana kii tathaa gorakhpur ke saath-saath is janapad ke adhikansh bhubhag par apana prabhutv sthapit kiya.
 1526 i. main panipat ke yuddh main babar dwaara ibrahim lodi ke paraajay ke saath hi bharat man mughal rajvansh kii satta sthapit hui, kintu na to babar or na hi uske putr evam uttaradhikari humayun is kshetra par adhikaar karne kaa koi prayaas kar sake. 1556 i. main samraat akbar ne is ore dhyaan diya. usne khan jamaan ke vidrohon kaa daman karte hue is kshetra par mughalon ke prabhutv ko sthapit karne kaa prayaas kiya. 1567 i. main khan jamaan kii mrityu ke uparaant akbar ne jonpur kii jaagir munim khan ko saunp di. munim khan ke samay main is kshetra main shanti or suvyavastha sthapit hui. akbar ne apane samarjya kaa punargathan karte hue gorakhpur kshetra ko avadh praant ke paanch sarkaron main sammilit kiya gorakhpur sarkaar ke antargat chabis mahal sammilit the, jinamein vartmaan mahrajganj janapad main sthit vinayakapur or tilpur ke mahal bhi the. yahaan surajwanshi rajputon kaa adhikaar tha. in mehalon ke mukhyalayon par iton se nirmit kilon kaa nirmaan seemaa kii suraksha hetu kiya gaya tha. vinayakapur mahal shahi sena hetu 400 ghode or 3000 padaati pradaan karata tha. jabaki tilpur mahal 100 ashv evam 2000 paidal bhejtaa tha. tilpur mahal ke antargat 9006 bigha jameen par krishi kaary hota or isaki malgujari chaar lakh daam nirdhaarit kii gayi thi. vinayak mahal main krishi yogya bhoomi 13858 bigha thi or uski malgujari 6 lakh daam thi. tilpur, jisaki vartmaan samta nichalaul ke saath sthapit kii jaati he, main sthit kile kaa ullekh abul-fazal kii amarkruti ine-e-akabari main bhi kiya gaya he.
 akbar kii mrityu ke baad 1610 i. main jahangir ne is kshetra kii jaagir afjal khan ko saunp di. tatpashchaat yah kshetra mughalon ke prabhutv main bana rahaa.atharahavin shatabdi i. main prarambh main yah kshetra avadh ke soobe ke gorakhpur sarkaar kaa ang tha. is samay se lekar avadh main nawabi shashan kii sthapana ke samay tak is kshetra par vaastavik prabhutv yahaan ke rajput raajaaon kaa tha, jinka spasht ullekh veen ne apni bandobast report main kiya he. 9 sitambar 1722 i. ko saadat khan ko avadh kaa nawab or gorakhpur kaa faujadaar banaaya gaya. saadat khan ne gorakhpur kshetra main sthit sthaneey raajaaon kii shakti ko kulchane evam prarambh main usne vartmaan mahrajganj kshetra main aatank machaane vaale butkal gharaane ke tilaksen ke virudv abhiyaan chhedaa, kintu is kaary main use puri safalataa nahin mil saki.
 19 march 1739 ko saadat khan kii mrityu ho gayi tathaa safadarajang avadh kaa nawab bana. usne ek sena tatkaaleen gorakhpur ke uttari bhaag main bheja, jisane butwal ke tilaksen ke putr ko parajeet karke usase prastut dhanrashi vasuul kiya. iske baad donon pakshon main chhitput sangharsh hote rahe or antat 20 varshon ke lambe sangharsh ke uparaant butkal ke raja ne aatmasamarpan kar diya.
 5 oktober 1754 ko safadarajang kii mrityu hui or uskaa putr evam uttaradhikari shujauddaula avadh kaa nawab bana. uske shashan kaal main is kshetra main sukh-samruddhi kaa vaataavaran utpann hua. dow aashirvaadi laal shrivastav ne uske shashan kaal main is kshetra main prabhoot maatra main utpann hone vaale snigdh or sugandhit chaaval kaa vishesh rup se ullekh kiya he. us samay assi pratishat aabaadi krishi kaary kar rahi thi. 26 janvari 1775 ko shujauddaula kii mrityu hui or uskaa putr asafddaula gaddi par baitha. uske shashan kaal main sthaneey shaasak, bajaaron kii badhati hui shakti ko kuchalane main asamarth rahe.
 vibhinn sandhiyon ke dwaara company kii sena ke prayog kaa vyay avadh ke upar ninratar bad rahaa tha. faltah 10 navambar 1801 ko nawab ne company ke karj se mukti hetu katipay anya kshetron ke saath-saath gorakhpur kshetra ko bhi company ko de diya. is sandhi ke falswaroop vartmaan mahrajganj kaa kshetra bhi company ke adhikaar main chalaa gaya. is sampurna kshetra kaa shashan rotlej naamak colector ko saunpa gaya. jisane sarvatra avyavashtha, ashanti evam vidroh kaa darshan kiya.
 gorakhpur ke sattantaran ke purv hi tatkaaleen avyavashtha kaa laabh uthaate hue gorakhon ne vartmaan mahrajganj evam siddharthanagar ke simavarti kshetron main apni sthiti sudrudh karnaa prarambh kar diya tha. vinayakapur evam tilpur pargane ke antargat unka atikaraman teevrgati se hua jo vastutah butwal ke colector ke saath is janapad main sthit apni avshisht jamidari kii suraksha hetu battis hajaar rupaye salanaa par samjhauta kiya tha. baad main angrejon ne use bakaayaa dhanrashi na de paane ke kaaran bandi bana diya. 1805 i. main gorakhon butwal par adhikaar kar liya or angrejon kii kaid se chhootane ke uparaant butwal naresh kii kathmandu main hatya kar di. 1806 i. tak is kshetra adhikansh bhu-bhaag gorakhon ke kabje main ja chukaa tha. yahaan tak ki 1810-11 i. main unhone gorakhpur main pravesh karte hue paali ke paas sthit katipay gaanvon ko adhikrut kar liya. gorakhon se is sampoorn kshetra ko mukt karaane ke liye major je.es.wood ke netritv main angrej sena ne butwal par akraman kiya.
 wood sambhawatah nichalaul hote hue 3 janvari 1815 ko butwal pahunchaa. butwal ne vajeer singh ke netritv main gorakhon ne yuddh kii taiyaari kar lee thi, kintu angreji sena ke pahanchane par gorkhe pahaado main palayit ho gayi. wood unhen parrast karne main safal nahin ho sakaa. isi bich gorakhon ne tilpur par akraman kar diya or wood ko unka saamana karne ke liye tilpur lautnaa padaa. uski dhulmul niti ke kaaran gorkhe is sampurna kshetra main dhaava maarthe rahe or nagarikon kaa jivan kantmay banaate rahe. yahaan tak ki wood ne 17 april 1815 ko butwal par kai ghante tak golabari kii kintu uskaa apekshit parinaam nahin niklaa. tatpashchaat karnal nicholas ke netritv main gorakhon se tarai kshtra ko mukt karaane kaa dwitiya abhiyaan chhedaa gaya. karnal nicholas ne gorakhon ke upar jo dabaav banaaya, usase 28 navambar 1815 ko angrejon evam gorakhon ke bich prasiddh sagauli kii sandhi hui kintu baad main gorkhe sandhi kii sharto ko sweekaar karne main anakani karne lage. faltah octor loni ke dwaara nirnaayak rup se parajeet kiye jane ke baad 4 march 1816 ko nepal-naresh ne is sandhi ko manyata pradaan kar di. is sandhi ke falswaroop nepal ne tarai kshetra par apana adhikaar chhod diya or yah kshetra company ke shashan ke antargat sammilit kar liya gaya.
 1857 ke pratham swatantraaa sangram ne is kshetra main naveen praan-shakti kaa sanchaar kiya. july, 1857 main is kshetra ke jameendaaron ke british rajya ke ant kii ghoshnaa kii. nichalaul ke raja randusen ne angrejon ke virudv andolankariyon kaa netritv kiya. 26 july ko sagauli main vidroh hone par vaniyard ke karnal routon ko vahaan shighra pahunchane ke liye patr likhaa, jo kathmandu se nichalaul hote hue teen hajaar gorkha sainikon ke saath gorakhpur kii ore bad rahaa tha, gorakhon ke prayaas ke baavjood vaniyard andolan ko puri tarah dabaane main asamarth rahaa. faltah usne gorakhpur janapad kaa prashasan sataasi or gopalpur ke raja ko saunp diya. kintu andolankarta bahut din tak is kshetra ko mukt nahin rakh sake or angrejon ne punah is kshetra ko apane purna niyantran main le liya. nichalaul ke raja kamalesh ko andolankariyon kaa netritv karne ke kaaran na keval usko purv pradutt raja kii oopaadhi se vanchit kar diya gaya apitu 1845 i. main use di gai pension bhi chin lee gai.
 1857 i. ke pratham swatantraaa andolan ke uparaant navambar 1858 i main rani victoria ke ghoshnaa patr dwaara yah kshetra bhi sidhe british satta ke adheen ho gaya. british shashan kaal main bhi saamaanya janata kii kathinaaiyaan dur nahin ho saki. bhoomi sambandhi vibhinn bandobaston ke baavjood krishakon ko unki bhoomi par koi adhikaar nahin mil sakaa, jabaki jamidaar mazdooron evam krishakon ke shram ke shoshan se sampann hote rahe. kisaan evam jamidaar ke bich kaa antaraal badhata gaya.
 1920 i. main gandhi ji ke dwaara asahyog andolan prarambh kiya jiskaa prabhaav is kshetra par bhi padaa. 8 farvari 1921 ko gandhi ji gorakhpur aaye jisase yahaan ke logon main british raaj ke virudv sangharsh chhedane ke liye utsaah kaa sanchaar hua. sharaab kii dookaanon par dharna diya gaya tad ke vrikshon ko kaat daalaa gaya. videshi kapadon kaa bahishkaar hua or uski holi jalaayee gayi. khaadi ke kapade kaa prachaar-prasar hua. 2 oktober 1922 ko is sampurna kshetra main gandhi ji kaa janm din annytah utsaah ke saath manaaya gaya.
 1923 i. main pan jawahar laal nehru ne is kshetra kaa daura kiya, jiske falswaroop congress cametiyon kii sthapana hui. oktober 1929 main punah gandhi ji ne is kshetra kaa vyapak daura kiya. 4 oktober 1929 ko ghughali railway steshan par das hajaar deshbhakton ne unka bhavy swaagat kiya. 5 oktober 1929 ko gandhi ji ne mahrajganj main ek bishap jansabha ko sambodhit kiya. mahatma gandhi kii is yatra ne is kshetra ke deshbhakton main naveen sphurti kaa sanchaar kiya, jiskaa prabhaav 1930-34 tak ke savinay avagya andolanon main dekhne ko mila.
 1930 i. ke namak satyagrah ke samay bhi is kshetra ne mahatvapurn bhoomika nibhaai. namak kanoon ke virudv satyagrah, hadtaal sabha evam juluus kaa ayejan kiya gaya. 1931 i. main jamidaaron ke atyaachaar ke virudv yahaan kii janata ne kisaan andolan main bhaag liya. usee samay shri shibbnala saxena ne mahatma gandhi ke aahvaan par saint andrj kalege ke pravaktaa pad kaa parityag kar purvanchal ke kisaan-mazdooron kaa netritv sambhala. 1931 main saxena ji ne eekh-sangh kii sthapana kii, jo yahaan ke ganna utpaadakon evam mazdooron ke hiton kii suraksha hetu sangharsh ke liye udyat hui. may 1937 main pan govind vallabh pant yahaan aaye ore ek jansabha ko sambodhit kiya. farvari 1940 main punah pandit nehru yahaan aaye or ganesh shankar vidhyaarthee smarak vidhyalay kii aadharshila rakhi.
 1942 i. bhartiya itihaas main ek ugantkaari parivartan kii chetana ke liye khyath he. is chetana kaa sanchaar is kshetra man bhi hua or yah kshetra bhi kuch kar guzarane ko taiyaar tha. is samay yahaan ke andolankariyon kaa netritv shri shibbon laal saxena kar rahe the. angrejon bharat chodo evam ‘karo yaa maro’ kaa naaraa jan-jan kii vaani main samahit ho rahaa tha. agast kranti ke dauraan guruudhova gaaram main shibbon laal saxena ko unki giraftaar ke samay goli maari gai kintu vah goli unke kandhe ke paas se nikalate hue, us jamidaar ko lag gai jisane saxena ji ko bandi banaaya tha. gorakhpur ke tatkaaleen, jiladhish shri i.ve.di. maas ke aadesh par 27 agast 1942 ko vishunpur gabadua gaanv main nihathe evam shantipriy nagarikon par goli chalaai gai jisamen sukhraj kurmi env jhinku kurmi naamak do kaantikari vir shahid ho gayi. police kii goli se aahat kashinath kurmi ko 1943 main jail main hi mrityu ho gayi. saxena ji ko british raaj ke virudv shadyantra rachane ke aarope main 26 maheene kathor karawas evam 26 maheene faansee kii kothri main rakhaa gaya.
 mahrajganj janapad main swatantraaa sangram kaa abhyuday 1931 main professor shibbon laal saxena ke pardaapan se hua. iske purv janapad main jameendaaron kaa varchasv rahaa. in jameendaaron main rampur baldiha ke shri lakshmana prasad tiwari harpur ke mahanth shri lakshmishankar evam inke bhai sisvaan bazaar ke shri naval kishor singh tathaa shri paramhansh singh, rajwal evam karamha ke shri bhagwati prasad singh, shahi, karamhin ke mishra, mohanapur ke pandeya, nandabhaar ke tiwari ji, bharat khand pakadi ke mishra ji, balhikhor ke choube ji, pakadi ke chabe ji tathaa gadra ke shri chandrashekhar mishra ji aadi pramukh he. inke atirikt gorakhpur nivasee purushottams rais tathaa shri chaturbhuj das aadi kii bhi jameendaariyaan rahi hai.
 mahatma gandhi ji ke 1930 main namak satyagrah evam 1931 main jameendaaron ke atyaachaar ke viruddh yahaan kii janata ne pro shibbon laal saksana ke netritv main bhaag liya. 1930 main pro saxena ji ne eekh sangh kii sthapana karke jameendaaron evam angreji shashan ke virudv aandolan ched diya.
 pro saxena ji ne apane kaaryakarta sarv shri sudama prasad, kapildev pandeya, narsingh narayan pandeya, ramanuj pandeya, hausala prasad treepathi ‘pathika ji’ abdul rauf lari, duryodhana prasad ke saath puure janapad main janajagran kaa kaary prarambh kiya. jameendaaron kaa virodh kiya or gaanv-gaanv main apane samarthakon kii panchayat gathit kii. iske atirikt sarv shri radheshyam kesarvani, harishankar prasad gupt, ram prasad bhalotia, manohar laal baidh, chillra, nandu nand kishor jaiswal, madan pandeya sisva bazaar, baithwaliya ke tejai, sekhui ke shri rameshwar mauni ahiroli ke shri ram dayaal bhagat, karmi ke shri raghunandan, khesarari ke shri rajbali va sukai bhagat durgwaliya ke shri tilak chedhri, balaahi ke shri janaki sharan tiwari evam ghughali ke munshi chhatradhaari laal aadi logon ke saath bharat ke swatantraaa sangram main kud paden.
 angreji shashan kaal me angrejon tathaa unke sahyogi jameendaaron tathaa congress kaaryakartaaon tathaa janata par ek-ek nahin, apitu anek atyaachaar hua karte the. may 1931 main pro shibbon laal saxena ke garh kahe jane vaale gaanv khesarari kii jameendaaron ne isliye lutvaya ki vahaan ke log do yaa dhai rupaye bighas ke sthaan par 4 rupaye prati bigha kii dar se lagaan dene main aana-kani kar rahe the. yah maamla mahatma gandhi ji ne england main hone vaale goj mej conference me uthaaya. falswaroop baba raghavdas ji is maamle ke nistaaran ke liye panch niyukt hue. 1941 ke satyagrah ke maahaul main sisva ke jameendaar shri paramhans singh ke jeshth putr shri ram prasad ne satyagrah main bhaag liya or congress party main sammilit ho gayi.
 1942 main asahyog aandolan ko tej karne ke liye pro saxena ji ne kshetra main jan jagriti hetu toliyaan banaayin. swatantraaa sangram main vishunpur gabadua gaanv ke utsaah ko dekhte hue pro saxena ne gaanv ke shri kashinath ko tehsil str kaa mantri banayatthaa gaanv kii toli kaa nayak shri ramdev ko banaaya gaya. 26 agast 42 kii raatri ke jameendaar harpur mahanth shri mahendranand giri ne aandolan kii sambhavit baithak main pro saxena ko pakadaney kii yojana banaayi parantu saxena ji vishunpur gabaduva main baithak na kar parasakhaad raatri main hi chale gayi. baukhlaaye jameendaaron ne 27 agast 42 ko gaanv main lutapaat evam goli chalavaayi jisamen shri sukhraj evam jhinku kii ghatana sthal par mrityu ho gayi. ghayal shri kaashi mrityu 1943 main jail main ho gayi. sarv shri ramdev, janakaraj, trilok, tilkadhari, ramdhaari, shivadutt, saraju, harivansh, ramjatan evam nagai ko police pakad lee tathaa mrit krantikariyon kii laash ko bhi le gayi. pakade gayi krantikariyon ko 29 sitambar 42 main dfa 353 va 147 tajirate hind ke antargat ek saal sakht kaid va 12-12 bent kii sajaa mili.
 kranti kii mashaal jab jal chuki to vah kshetra main failati gayi or sabhi bhaago main sthaneey netaaon kii dekh-rekh main aage badi. pro saxena ji ke vishvaas paatr kaaryakarta shri sudama prasad jo baad main vidhayak hue the, lehada ke angrej jameendaar ke virudv morcha sambhala. jameendaar ke atyaachaar kaa bocolate chhapavakar jan saamaanya main vitarit kiya. nautanwaan kshetra main shri poornamasi evam shri ram lagan doobe ne janata kaa netritv kiya or swatantraaa prapti ke liye jan jagriti paidaa kii.
 shyaam deurva ke shri anjaan singh, partaval ke shri hemraj, bhitouli ke shri suryabali laal, rampur baldiha ke sarv shri gogai, shivanandan, yamuna ram, sekhi ke nageshwar mauni, shyamsundar basantpur ke shri ram lagan doobe, baikunthapur-mahrajganj ke shri avadh bihari sharan, sisvaan raja ke shri ramachandra das, khalikagarh ke shri chetan das urf chhotakan das, girihiya ke chokat, kanpur ke shri kedaar, girdhaari laal, mahabir prasad, dayanand, ferenda khurd ke ayodhya prasad mundera kala ke ganga, bansapaar bejoli ke banne, rajwal ke triveni partaval ke devendra ganguli, vishunpur gabaduva ke chotu, mahadev suraj, ramlakhan, maanik, banarsi, khutaha bhim tolaa ke ram adhaar, chiuraha maupakad ke munnar prasad, mujuri ke udai bhaan singh, parsauni ke buddhiram, patrengva ke yogi rajpat pandeya, mahrajganj ke amar nath mishra, ferenda khurd ke raghubar yadav, rudlapur ke muktinath semra ke ramsumer shahabaad ke rupai, sinsava bazaar ke vishvnath singh, bijapar ke parasnath pandeya singhpur nichalaul ke shahatu prasad mohanapur ke badri, mithora ke chandrabhushan nandana shivpur ke sarvajit das, brijmanganj ke shankar kalwaar, sabaya ke garun laal majhauli ke udaibhaan mishra or anya bahut se senaniyon ne janapad janapad ke bhinn-bhinn bhaagon main janata kaa netritv or pro shibbon laal saxena ko purna samarthan diya. janajagran abhiyaan main pro saxena sahit unke sabhi kaaryakartaaon ko anek bal jail janaa padaa. samarthakon ko anek prakaar kii pratadnaayen ho gayi. parantu jab jagriti kii lahar daud gayi thi to use rokane kii shakti kisi main nahin thi or sabake sammilit prayaas main 1947 ko swatantraaa prapti huin.
 is prishth par yah jaankaree adhuri he ki pro: sibbenlaal saxena se purv congress kii kaman kiske haath main thi. jahaan tak meri jaankaree he ki pro: saxena ne eenkh sangh kii sthapana se purv unhone congress kii kaman ghughali vikaas khand ke bansapaar mishra nivasee pandit mishra se congress kii kaman sanbhali thi. pandit mishra vahi vyakti the jo pandit nehru ke saath gorakhpur jail main band the tathaa pradhanmantri banane ke baad pehali baar mahrajganj aae nehru ji ne pandit mishra kaa naam manch se liya tha.
