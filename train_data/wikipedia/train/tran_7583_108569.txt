 bijli kii kursi, yaa vaidyutasana ek yukti he jiskaa upyog kisi apradhi ko bijli dwaara mrityudand dene main kiya jaataa he. is yukti kaa avishkaar sanyukt rajya america main thomas edison ke karmchaariyon dwaara kiya gaya tha. iske prayog main mrityudand paane vaale vyaki ko vyakti ko ek vishesh rup se nirmit lakdi kii kursi par band kar uske sharir se electrode ke madhyam se bijli pravaahit kii jaati he. iskaa upyog aaj tak keval sanyukt rajya america or philippines main kiya gaya he. philippines main iskaa pehla prayog 1924 main kiya gaya tha jab wo america kabje main tha, jabaki iskaa antim upyog 1976 main kiya gaya tha. 
 aitihaasik rup se, bijli kii kursi ke upyog main ek baar jab apradhi vyakti ko kursi se band dete the, tab electrode ke madhyam se uske sharir se prayavarti dhara ke vibhinn voltata or avadhi vaale kai chakra pravaahit kiye jate the, taaki vyakti ke aantarik angon jinamein mastishk bhi shaamil he, ko ghaatak nuksaan pahunche. bijli kaa pehla jhatka tatkaal behoshee or mastishk mrityu ke liye dizin kiya gaya tha, jabaki doosraa jhatka mahatvapurn angon ko ghaatak kshati pahunchaane ke liye dizin kiya gaya tha. aksar vyakti ke hriday kii atyadhik vaidyut uttejnaa uski maut kaa kaaran banati he. 
