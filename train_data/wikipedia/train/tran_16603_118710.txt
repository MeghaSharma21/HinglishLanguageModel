 galileo gallily italy ke vaigyanik the. ve ek mahaan avishkaarak the tathaa doordarshee ke vikaas main unka athulaneey sahyog tha.
 is mahaan vichaarak kaa janm aadhunik italy ke pisa naamak shahar main ek sangitajna parivaar main hua tha. aadhunik italy kaa shahar pisa 15 farvari 1564 ke mahaan vaigyanik galileo gallily ke janm ko bhi ishwar kii rachana kaa dosha maanakar aitihaasik bhul kar baitha tha. galileo ke dwaara pratipaadit sindvanto se dharmik manyataon kaa khandan hota tha jiske liye galileo ko ishwariya manyataon se chhedchhad karne ke liye sari umr karawas kii sajaa sunaayi gayi. inke pita vincounjo gallily us samay ke jane maane sangeet visheshgy the. ve "lut" naamak vaadya yantra bajaate the, yahi lut naamak yantra baad main guitar or benzo ke rup main viksit hua. apni sangeet rachana ke dauraan vincounjo gallily ne tani huyi dori yaa taar ke tanaav or usase nikalne vaale swaron kaa gahanta se adhyayan kiya tathaa yah paaya ki dori yaa taar ke tanaav or usase nikalne vaali aawaaj main sambandh he. pita ke dwaara sangeet ke liye tani huyi dori yaa taar se nikalne vaali dhvaniyon ke antarasambandhon ke parinaamon kaa vaigyanik adhyayan unke putr galileo dwaara kiya gaya. is adhyayan ko karne ke dauraan balak galileo ke man main sugrahita purna prayog karte huye unke parinamo ko aatmsaat karne kii prerana pradaan kii.
 inako pariksha mulak vigyaan kaa janak mana jaataa he. inhone dolan kaa sutara kaa pratipaadan kiya. inhone doorabeen kaa avishkaar kiya. usne doordarshee yantra ko adhik unnat banaaya. uski sahaayta se anek khagoleey prekshan liye tathaa copernicus ke siddhanth kaa samarthan kiya. unhen aadhunik praayogic khagoliki kaa janak mana jaataa he.
 unhone paaya ki prakruti ke niyam ek duusare karkon se prabhavit hote hai or kisi ek ke badhane or ghatane ke bich ganit ke samikarnon jaise hi sambandh hote he. isaliye unhone kaha kih-‘ ishwar kii bhashaa ganit he.‘is mahaan ganitagya or vaigyanik ne hi prakaash kii gati ko naapane kaa saahas kiya. iske liye galileo or unka ek sahaayak andheri raat main kai mile dur sthit do pahaad kii chotiyon par ja baithe. jahaan se galileo ne laalaten jalaakar rakhi, apane sahaayak kaa sanket paane ke baad unhen laalaten or uske khatke ke madhyam se prakaash kaa sanket dena tha. duusari pahari par sthit unke sahaayak ko laalaten kaa prakaash dekhakar apane paas rakhi duusari laalaten kaa khatka hataakar punah sanket karnaa tha. is prakaar duusari pahaad kii chotii par chamakate prakaash ko dekhakar galileo ko prakaash kii gati kaa akalan karnaa tha. is prakaar galileo ne jo parinaam paaya vah bahut seemaa tak vaastavik to na tha parantu prayogon kii aavruti or safalataa asafalataa ke baad hi abhisht parinaam paane kii jo muhim unke dwaara prarambh kii gayi vah adwitiya thi. kaalaantar main prakaash kii gati or urja ke sambandhon kii jatil gulthi ko sulajhane vaale mahaan vaigyanik albert ainstin ne isi kaaran unhen ‘aadhunik vigyaan kaa pita ‘ ke naam se sambodhit kiya.
 galileo dharmik pravruth ke the parantu puraani dharmik manyataon ko vivekshiltaa or prayog ke madhyam se sidv karnaa chaahate the. varsh 1609 main galileo ko ek aisi doorabeen kaa pataa chalaa jiskaa avishkaar holland main hua tha, is doorabeen kii sahaayta se duurastha khagoleey pindon ko dekh kar unki gati kaa adhyayan kiya ja saktaa tha. galileo ne iskaa vivaran sunakar swayan aisi doorabeen kaa nirmaan kar daalaa jo holland main avishkrut doorabeen se kahin adhik shaktishaalee thi. iske aadhaar par apane prekshan tathaa prayogon ke madhyam se galileo ne yah paaya ki purv main vyaapt manyataon ke vipareet brihamand main sthit prithvi samet sabhi grah surya kii parikrama karte he. isse purv copernicus ne bhi yah kaha tha ki prithvi samet sabhi grah surya kii parikrama karte he jiske liye unhe carch kaa kopbhaajan bananaa padaa tha. ab prayog ar vivek par aadhaarit parinaamon ke aadhaar par galiliye ne bhi yahi hona sidv paaya. us samay tak yah sarvamaanya sidwant tha ki brahmand ke kendra main prithvi sthit he tathaa surya or chandramaa sahit sabhi akashiya pind lagaataar prithvi kii parikrama karte he. is manyata ko tadsamay ke dharmacharyon kaa samarthan praapt tha. apane prayogon ke aadhaar par praapt parinaamon ke kaaran galileo ne puraani avadharanaon ke virudv khadey hone kaa nirnay liya. jab galileo ne yah sidwant saarvajanik kiya to carch ne ise apni avagya mana or is avagya ke liye galileo ko carch kii ore se karawas kii sajaa sunaayi gayi. galileo ke dwaara diye gayi vichaar ne tadsamay manushya ke chintan kii disha ke naye rup main swikaarne ko vivash kar diya. saamaajik or dharmik pratadna ke chalate purv se vyaapt manyataon or vishwaason ke vipareet pratipaadit sindvanto ke saath ve adhik din tak khadey nahin rah sake. varsh 1633 main 69 varshiya vrudv galileo ko carch kii ore se yah aadesh diya gaya ki ve saarvajanik taur par maafee maangate huye yah kahen ki dharmik manyataon ke virudv diye gayi unke sidwant unke jivan kii sabase bady bhul thi jiske liye ve sharminda hai. unhone aisa hi kiya parantu iske baad bhi unhen karawas main daal diya gaya. unka swasthya lagaataar bigadta rahaa or isi ke chalate karawas kii sajaa grih-kaid arthath apane hi ghar main kaid main rahane kii sajaa main badal diya gaya. apane jivan kaa aakhri din bhi unhone isi kaid main hi bitaayaa.
 hameshaa se pope kii nigaraanee main rahane vaali vatican city sthit isaai dharm kii sarvacch sanstha ne 1992 main yah sweekaar kiya kiya ki galileo ke maamle main nirnay lene main unase galati huyi thi. is prakaar ek mahaan khagol vigyaani, ganitagya, bhautikavid evam darshanik galileo ke sambandh main 1633 main jari aadesh kar apni aitihaasik bhul sweekaar karne main carch ko saade teen sau saalon se bhi adhik kaa samay laga. varsh 1609 main doorabeen ke nirmaan or khagoleey pindon ke prekshan kii ghatana ke chaar sau saalon ke baad 400veen jayanti ke rup main varsh 2009 ko antarrashtriya khagoliki varsh ke rup main manaakar is mahaan vaigyanik ko shradwanjali arpit kar apni bhul kaa praashchitya karne kaa prayaas kiya.
