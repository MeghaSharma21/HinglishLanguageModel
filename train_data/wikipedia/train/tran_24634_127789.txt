 shri khatu shyaam ji bharat desh ke rajasthan rajya ke sikar jile main ek prasiddh kasbaa he, jahaan par baba shyaam kaa vishwa vikhyath mandir he.
 hindu dharm ke anusaar, khatu shyaam ji kaliyug main krishna ke avatar hai, jinhone shri krishna se vardaan praapt kiya tha ki ve kalyug main unke naam shyaam se puuje jaayenge. shri krishna barbaric ke mahaan balidaan se kaafii prasann hue or vardaan diya ki jaise-jaise kaliyug kaa avataran hoga, tum shyaam ke naam se puuje jaaoge. tumhaare bhakton kaa keval tumhaare naam kaa sachche dil se uccharan maatr se hi uddhaar hoga. yadi ve tumhaari sachche man or prem-bhav se puja karenge to unki sabhi manokamana purna hogi or sabhi kaary safal honge.
 shri shyaam baba kii apurv kahani madhyakaalin mahabharat se armbh hoti he. ve pehle barbaric ke naam se jane jate the. ve ati balashaali gadadhari bhim ke putr ghatotkach or naag kanya mauravi ke putr hai. balykaal se hi ve bahut vir or mahaan yoddha the. unhone yuddh kala apni maan tathaa shri krishna se sikhi. bhagavan shiv kii ghor tapasya karke unhen prasann kiya or teen amogh baan praapt kiye; is prakaar teen bandhari ke naam se prasiddh naam praapt kiya. agnidev prasann hokar unhen dhanush pradaan kiya, jo unhen teenon lokon main vijayi banane main samarth the. 
 mahabharat kaa yuddh kauravon or pandavon ke madhya aprihaary ho gaya tha, yah samachar barbaric ko praapt hue to unki bhi yuddh main sammilit hone kii ichha jaagrit hui. jab ve apni maan se aashirwad praapt karne pahunche tab maan ko haare hue paksh kaa saath dene kaa vachan diya. ve apane nile rang ke ghode par savaar hokar teen baan or dhanush ke saath kurushetra kii ranbhumi kii ore chal pade.
 sarvyaapee shri krishna ne brahman bhesh dhaaran kar barbaric ke bare main jaanane ke liye unhen roka or yah jaanakar unki hansee udaayi ki vah maatr teen baan se yuddh main sammilit hone aayaa he; aisa sunakar barbaric ne uttar diya ki maatr ek baan shatru sena ko parrast karne ke liye paryaapt he or aisa karne ke baad baan waapas tunir main hi aayega. yadi teenon baanon ko prayog main liya gaya to puure brahmand kaa vinaash ho jayega. yah jaanakar bhagavan krishna ne unhen chunauti di kii is vriksh ke sabhi patton ko vedhakar dikhalaao. ve donon pipal ke vriksh ke neeche khadey the. barbaric ne chunauti sweekaar kii or apane tunir se ek baan nikaala or ishwar ko samaran kar baan ped ke patton kii ore chalaaya. baan ne kshambhar main ped ke sabhi patton ko vedh diya or shri krishna ke pair ke ird-gird chakkar lagane laga, kyonki ek patta unhone apane pair ke neeche chupa liya tha; barbaric ne kaha ki aap apane pair ko hataa lijie anyathaa ye baan aapke pair ko bhi vedh degaa. tatpashchaat, shri krishna ne balak barbaric se poocha ki vah yuddh main kis ore se sammilit hoga; barbaric ne apni maan ko diye vachan ko doharaaya or kaha yuddh main jo paksh nirbal or haar rahaa hoga usee ko apana saath degaa. shri krishna jaanate the ki yuddh main haar to kauravon kii nishchit he or is kaaran agar barbaric ne unka saath diya to parinaam galat paksh main chalaa jayega.
 at: brahmanroopi shri krishna ne vir barbaric se daan kii abhilaashaa vyakt kii. barbaric ne unhen vachan diya or daan maangane ko kaha. brahman ne unase sheesh kaa daan maanga. vir barbaric kshan bhar ke liye achambhit hue, parantu apane vachan se adig nahin ho sakate the. vir barbaric bole ek saadhaaran brahman is tarah kaa daan nahin maang saktaa he, at: brahman se apane vaastivak rup se avgat karaane kii prarthana kii. brahmanroopi shri krishna apane vaastavik rup main aa gayi. shri krishna ne barbaric ko sheesh daan maangane kaa kaaran samajhaayaa ki yuddh armbh hone se purv yubhumi pujan ke liye teenon lokon main sarvshereshth kshatriya ke sheesh kii aahuti deni hoti he; isliye aisa karne ke liye ve vivash the. barbaric ne unase prarthana kii ki ve ant tak yuddh dekhnaa chaahate hai. shri krishna ne unki yah prarthana sweekaar kar lee. shri krishna is balidaan se prasann hokar barbaric ko yuddh main sarvshereshth vir kii oopaadhi se alankrita kiya. unke sheesh ko yubhumi ke sameep hi ek pahari par sushobhit kiya gaya; jahaan se barbaric sampoorn yuddh kaa jayja le sakate the. phalgun maah kii dwadashi ko unhone apane sheesh kaa daan diya tha is prakaar ve sheesh ke dani kahalaaye.
 mahabharat yuddh kii samaapti par pandavon main hi aapasi vivaad hone laga ki yuddh main vijay kaa shrey kisko jaataa he? shri krishna ne unase kaha barbaric kaa sheesh sampoorn yuddh kaa sakshi he, atev usase behatar nirnaayak bhala koun ho saktaa he? sabhi is baat se sahamat ho gayi or pahari kii ore chal pade, vahaan pahunchakar barbaric ke sheesh ne uttar diya ki shri krishna hi yuddh main vijay praapt karaane main sabase mahaan paatr hai, unki shiksha, upasthiti, yudhniti hi nirnaayak thi. unhen yubhumi main sirf unka sudarshan chakra ghumta hua dikhaayi de rahaa tha jo shatru sena ko kaat rahaa tha. mahakali, krishna ke aadesh par shatru sena ke rakt se bhare pyaalon kaa seven kar rahi thim.
 shri krishna vir barbaric ke mahaan balidaan se kaaphi prasann hue or vardaan diya ki kaliyug main tum shyaam naam se jane jaaoge, kyonki us yug main haare hue kaa saath dene vaala hi shyaam naam dhaaran karne main samarth he.
 unka sheesh khatu nagar main dafanaaya gaya isliye unhen khatu shyaam baba kaha jaataa he. ek gaay us sthaan par aakar roj apane stanon se dugdh kii dhara swatah hi baha rahi thi. baad main khudaai ke baad vah sheesh prakat hua, jise kuch dinon ke liye ek brahman ko soopurd kar diya gaya. ek baar khatu nagar ke raja ko swapn main mandir nirmaan ke liye or vah sheesh mandir main sushobhit karne ke liye prerit kiya gaya. tadantar us sthaan par mandir kaa nirmaan kiya gaya or karthik maah kii ekadshi ko sheesh mandir main sushobhit kiya gaya, jise baba shyaam ke janmdin ke rup main manaaya jaataa he. mul mandir 1027 i. main rupasingh chouhan or unki patni narmada kanvar dwaara banaaya gaya tha. marwar ke shaasha thakur ke dewan abhaya singh ne thakur ke nirdesh par 1720 i. main mandir kaa jirnoddhar karaayaa. mandir is samay apane vartmaan aakaar le liya or murti garbhagrih main pratisthapit kiya gaya tha. murti durlabh pathar se bana he. khatushyam pariwaron kii ek badi sankhya ke parivaar devtaa he.
 shri khatu shyaam ji kaa balykaal main naam barbaric tha. unki mata, gurujan evam rishtedaar unhen isi naam se jaanate the. shyaam naam unhen krishna ne diya tha. inkaa yah naam inke ghunghraale bal hone ke kaaran padaa.
 inaki kahani madhya kaaleen mahabharat se shuru hoti he . khatushyam ji pehle barbaric ke naam se jane jate the ve atibalashali bhim ke putr ghatotkach or naag kanya hidimbi ke putr the khatushyam ji . khatu shyaam ji bal avasthaa se bahut balashaali or vir the unhone yuddh kala apni mata hidimbi tathaa bhagavan krishna se sikhi . unhone bhagavan shiv kii aradhana karke bhagavan shiv se teen anokhe baan praapt kiye the . is tarah unhen teen baan dhari ke naam se janaa jane laga . agni dev ne prasann hokar unhen dhanush pradaan kiye jo unhen tino loko main vijay dilaa saktaa tha jab mahabharat kaa yuddh corwo or pandavo ke bich chal rahaa tha jab yah baat barbaric ko pataa chali to unki bhi ichha yuddh karne kii hue . ve apni mata ke paas gaye or bole mujhe bhi mahabharat kaa yuddh karnaa he to unki mata boli putr tum kiski taraf se yuddh karoge . tab unhone bolaa main haare hue kii taraf se yuddh karuga . jab vah yuddh karne ja rahe the unhen raste main unhen ek shri krishna mili . unhone poocha tum kaha ja rahe ho . tab barbaric ne sari baat bataai . shri krishna ji bole kalyug main log tumhe shyaam ke naam se jaanege | kuki kii tum haarane vaale ke saath ho | kuki barbaric kaa sheesh khatu nagar main dafnaaya gaya tha isliye unhen khatushyam ji kehete he 
 rishi vedavyas dwaara rachit skanda puraana ke anusaar mahabali bhim evam hidimba ke putr vir ghatotkach ke shastrarth kii pratiyogita jeetne par inkaa vivaah pragajyotishpur ke raja daityaraj moore kii putree kamkatankakata se hua. kamkatankakata ko "morvi" naam se bhi janaa jaataa he. ghatotkach va mata morvi ko ek putr ratna kii prapti hui jiske bal babbar sher kii tarah hone ke kaaran inkaa naam barbaric rakhaa gaya. ye vahi vir barbaric hai jinhen aaj log khatu ke shri shyaam, kalyug ke avatar, shyaam sarkaar, teen bandhari, sheesh ke dani, khatu naresh va anya anginat naamon se jane jate hai.
 barbaric ke janm ke pashchaat mahabali ghatotkach inhen bhagavan shri krishna ke paas dwarka le gayi or unhen dekhte hi shri krishna ne vir barbaric se kaha— he putr morvey! jis prakaar mujhe ghatotkach pyaara he, usee prakaar tum bhi mujhe pyaare ho. tatpashchaat vir barbaric ne shri krishna se poocha— he prabhu! is jivan kaa sarvottam upyog kya he? vir barbaric ke is nishtol prashn ko sunate hi shri krishna ne kaha— he putr, is jivan kaa sarvottam upyog, paroapkaar va nirbal kaa saathi banakar sadaiv dharm kaa saath dene se he. jiske liye tumhen bal evam shaktiyaan arjeet kerani padegi. atev tum mahisagar kshetra main navadurga kii aradhana kar shaktiyaan arjan karo. shri krishna ke kehane par balak barbaric ne bhagavan ko pranaam kiya. shri krishna ne unke saral hriday ko dekhakar vir barbaric ko "suhriday" naam se alankrita kiya.
 tatpashchaat barbaric ne samast astr-shastr, vidya hasil kar, mahisagar kshetra main 3 varsh tak navadurga kii aradhana kii, sachhee nishtha evam tap se prasann hokar bhagwati jagadamba ne vir barbaric ke sammukh prakat hokar teen baan evam kai shaktiyaan pradaan kin, jisase teenon lokon par vijay praapt kii ja sakati thi. yahan unhen "chandil" naam mila. maan jagadamba ne vir barbaric ko usee kshetra main apane param bhakt vijay naamak ek brahman kii siddhi ko sampoorn karwaane kaa nirdesh dekar antardhyaan ho gayin. jab vijay brahman kaa aagaman hua to vir barbaric ne pingal, repalendra, duhadruha tathaa nau koti mansabhakshi palasi rakshason ke janglerupi samooh ko agni kii bhanti bhasma karke unka yajna sampoorn karaayaa. us brahman kaa yajna sampoorn karwaane par devi-devtaa vir barbaric se ati prasann hue or prakat hokar yajna kii bhasmarupi shaktiyaan pradaan kin.
 ek baar kii baat he barbaric ne prithvi or pataal ke bich raste main naag kanyaon kaa varan prastaav yah kahkar thukraa diya ki unhone aaajeevan brahmacharee rahane kaa pran liya he. 
 mahabharat yuddh prarambh hone par vir barbaric ne apni mata morvi ke sammukh yuddh main bhaag lene kii ichha prakat kii. tab mata ne inhen yuddh main bhaag lene kii ajna is vachan ke saath di kii tum yuddh main haarane vaale paksh kaa saath nibhaaoge. jab vir barbaric yuddh main bhaag lene chale tab bhagwaan shri krishna ne mahabharat yuddh ke pehle hi inako purv janm ke brahma ji dwaara praapt alp shraap ke kaaran evam yah sochakar ki yadi vir barbaric yuddh main bhaag lenge to kauravon kii samaapti keval 18 dinon main mahabharat yuddh main nahin ho sakati or pandavon kii haar nishchit ho jaaegi. aisa sochakar shri krishna ne vir barbaric kaa shirochhedan kar mahabharat yuddh se vanchit kar diya. unke aisa karte hi ranbhumi main shok kii lahar daud gayi, tatkshan ranbhumi main 14 deviyaan prakat ho gayin. deviyon ne vir barbaric ke purv janm ko brahma ji dwaara praapt shraap kaa rahasyodghatan sabhi upasthit yoddhaon ke samaksh nimna prakaar kiya— 
 deviyon ne kaha: "dwaparayug ke armbh hone se purv moore daitya ke atyaacharon se vyathit hokar prithvi apane gauswarup main dev sabha main upasthit hokar boleen— “he devgan! main sabhi prakaar kaa santaap sahan karne main sakasham hoon. pahaad, nadi, naale evam samast maanav jati kaa bhaar main saharsha sahan karti hui apni dainik kriyaaon kaa sanchaalan bhalee bhanti karti rahati hoon, par moore daitya ke atyaacharon se ati du:khee hoon. aaplog is duraachaari se meri raksha kiijie, main aapke sharan main aayi hoon.”
 gauswarupa dharaa kii karun pukaar sunakar sari devsabha main ekadam sannata-sa chaa gaya. thodi der ke maun ke pashchaat brahma ji ne kaha— “ab to isse chhutkaaraa paane kaa ek maatr upaay yahi he ki ham sabhi ko bhagavan vishnu kii sharan main chalanaa chahie or prithvi ke is sankat nivaaran hetu unase prarthana kerani chahie.”
 tabhi devsabha main virajman yaksharaj suryavarcha ne apni ojasvi vaani main kaha— "he devgan! moore daitya itnaa pratapi nahin, jiskaa sanhaar keval vishnu ji hi kar saken. har ek baat ke liye hamen unhen ksht nahin dena chahie. aaplog yadi mujhe ajna den to main hi uskaa vadh kar saktaa hoon.”
 itnaa sunate hi brahma ji bole— “nadaan! main tera parakram jaanata hoon, tumhaare ahankaar ne is devsabha ko chunauti di he. iskaa dand tumhen avashya milegaa. apane aap ko vishnu ji se shreshth samajhane vaale agyani! tum is devsabha se abhi prithvi par ja giroge. tumhaara janm rakshas yoni main hoga or jab dwaparayug ke antim charan main prithvi par ek bheeshan dharmayuddh hoga tabhi tumhaara shirochhedan swayan bhagwaan vishnu dwaara hoga or tum sadaa ke liye rakshas bane rahoge."
 brahmaji ke is abhishaap ke saath hi yaksharaj suryavarcha kaa mithyaa garv bhi chur-chur ho gaya. vah tatkaal brahma ji ke charnon main gir padaa or vinamr bhav se bolaa— “bhagwan! bhulvash nikle in shabdon ke liye mujhe kshamaa kar dijie main aapke sharnaagat hoon. trahimam! trahimam! raksha kiijie prabhu!”
 yah sunakar brahma ji main karun bhav umad pade, vah bole— “vatsa! tune abhimaanavash devsabha kaa apmaan kiya he, isliye main is abhishaap ko waapas nahin le saktaa hoon. haan, isamen sansodhan avashya kar saktaa hoon ki swayan bhagavan shri krishna tumhaara shirochhedan apane sudarshan chakra se karenge, deviyon dwaara tumhaare sheesh kaa abhisinchan hoga. faltah tumhen kalyug main devataaon ke samaan poojaneey hone kaa vardaan swayan bhagavan shri krishna bhagwaan se praapt hoga.”
 tatpashchaat bhagavan shri hari ne bhi is prakaar yaksharaj suryavarcha se kaha— 
  tatsatatheti tan praah keshwa devsansadi ! shiriste pujayishyanti devyah pujyo bhavishyasi !! 
 bhavarth: "us samay devataaon kii sabha main shri hari ne kaha— he vir! thik he, tumhaare sheesh kii puja hogi or tum devaroop main poojit hokar prasiddhi paaoge."
 vahaan upasthit sabhi logon ko itnaa vrittant sunaakar devi chandika ne punah kaha— "apane abhishaap ko vardaan main parinti dekh yaksharaj suryavarcha us devsabha se adrishy ho gayi or kaalaantar main is prithvi lok main mahabali bhim ke putr ghatotkach evam morvi ke sansarg se barbaric ke rup main janm liya. isliye aap sabhi ko is baat par koi shok nahin karnaa chahie or isamen shri krishna kaa koi dosha nahin he."
 ityukte chandika devi tada bhakt shiristivdam ! abhyukshya sudhaya sheeghra majran chaamran vyaadhaat !!
 yatha raahu shiristdwat tachhirah pranamam taan !uwach c didrikshami tadnumanyatam !! bhavarth: "aisa kehane ke baad chandika devi ne us bhakt ke sheesh ko jaldi se amrit se abhyukshya kar raahu ke sheesh kii tarah ajar or amar bana diya or is navin jaagrit sheesh ne un sabko pranaam kiya or kaha— "main yuddh dekhnaa chahta hoon, aaplog isaki sweekruti dijie."
 tatah krishno vach: praah meghagambheerawak prabhu: ! yavanmahi sa nakshatra yavchchandradivakarau ! tavatvan sarvalokanaa vatsa! pujyo bhavishyasi !! 
 bhavarth: tatpashchaat megh ke samaan gambheerabhashi prabhu shri krishna ne kaha— " he vatsa! jabatak yah prithvi, nakshatra he or jabatak surya, chandramaa he, tabatak tum sabhi ke liye poojaneey hooge.
 devi lokeshu sarveshu devi vad vicharishyasi !swabhaktanaan c lokeshu devina dasyase sthitim !! 
 bhavarth: "tum saidav deviyon ke sthanon main deviyon ke samaan vichrate rahoge or apane bhaktaganon ke samudaay main kul deviyon kii maryaada jaisi he waisi hi banaae rakhoge"
 balanaa ye bhavishyanti vaatapitta kfodbava: ! pitakasta: sookhenaev shamayishyasi poojanaat !! bhavarth: "tumhaare balrupi bhakton ke jo vaat, pitt, kaph se peedit rogi honge, unka rog badi saralata se mitaaoge"
 idan c shring maruhya pashy yuduun yatha bhavet ! ityukte vasudevan devyothambarama vishan !! 
 bhavarth: "or is parvat kii chotii par chadhakar jaise yuddh hota he, use dekho, is bhaanti vasudev shri krishna ke kehane par sab deviyaan akaash main antardhyaan kar gayin."
 barbaric shirishchaev girishrringmbaap tat ! dehasy bhoomi sanskarashchaabhavashirso nahi ! tato yuduun mahadbhut kuru pandav cenyo: !! bhavarth: "vir barbaric kaa sheesh parvat kii chotii par pahunch gaya evam unke dhad ko shastreey vidhi se antim sanskaar kar diya gaya par sheesh kii nahin kiya gaya uske baad kaurav or pandav sena main bhayankar yuddh hua."
 yogeshwar bhagavan shri krishna ne vir barbaric ke sheesh ko ranbhumi main prakat huin 14 deviyon ke dwaara amrit se sinchit karwaakar us sheesh ko devatv pradaan karke ajar-amar kar diya evam bhagavan shri krishna ne vir barbaric ke sheesh ko kaliyug main dev rup main poojit hokar bhakton kii manokamanaayon ko purna karne kaa vardaan diya. vir barbaric ne bhagavan shri krishna ke samaksh mahabharat ke yuddh dekhne kii apni prabal ichha ko bataaya, jise shri krishna ne vir barbaric ke devatv praapt sheesh ko unche parvat par rakhkar purna kii evam unke dhad kaa antim sanskaar shastrokt vidhi se sampoorn karavaaya...
 mahabharat yuddh kii samaapti par pandavon main hi aapasi bahes chhid gayi ki yuddh main vijay kaa shrey kisko jaataa he. shri krishna ne kaha barbaric ke sheesh se poocha jaae ki usne is yuddh main kiskaa parakram dekha he. tab vir barbaric ke sheesh ne uttar diya ki yah yuddh keval bhagwaan shri krishna kii niti ke kaaran jeeta gaya he or is yuddh main keval bhagavan shri krishna kaa sudarshan chakra chal rahaa tha. vir barbaric ke dwaara aisa kehete hi samast nabhmandal udbhashit ho uthaa evam us dev swarup sheesh par pushp kii varsha hone lagi or devataaon ne shankhanaad kiya. tatpashchaat bhagavan shri krishna ne punah vir barbaric ke sheesh ko pranaam karte hue kaha— "he vir barbaric aap kaliyug main sarvatra poojit hokar apane sabhi bhakton ke abhisht kaary ko purna karoge. atev, aapako is kshetra kaa tyaag nahin karnaa chahie, hamalogon se jo aparaadh ho gayi hai, unhen krupa kar kshamaa kiijie." 
 itnaa sunate hi pandav sena main harsh kii lahar daud gayi. sainikon ne pavitra tirthon ke jal se sheesh ko punah sinchit kiya or apni vijay dhwaja sheesh ke sameep fahraaye. is din sabhi ne mahabharat kaa vijay-parv dhoomdhaam se manaaya.
 veeravar morviinandan shri barbaric kaa charitra skanda puraana ke "maheshwar khand ke antargat dwitiya upkhand 'comarik khand'" main suvistaarpurvak diya hua he. rishi vedavyas ji ne skanda puraana main "maheshwar khand ke dwitiya upkhand coumarika khand" ke 66 wein adhyay ke 115ve evam 116ve shloke main inaki stuti is alokik strotra se bhi kii he.
 jab shri krishna ne unase unke sheesh kii maang kii to unhone apana sheesh bina kisi jhijak ke unako arpit kar diya or bhakt unhen sheesh ke dani ke naam se pukaarane lage. shri krishna pandavon ko yuddh main vijayi bananaa chaahate the. barbaric pehle hi apni maan ko haare hue kaa saath dene kaa vachan de chuke the or yuddh ke pehle ek vir purush ke sir kii bhent yubhumipujan ke liye kerani thi isliye shri krishna ne unase sheesh kaa daan maanga.
 bhakton kii manyata rahi he ki baba se agar koi vastu maangi jaati he to baba lakhon-baar dete hai isiilie unhen lakhadaataar ke naam se bhi janaa jaataa he.
 jaisaa ki is aalekh me bataaya gaya he baba ne haarane vaale paksh kaa saath dene kaa pran liya tha, isiilie baba ko haare kaa sahaara bhi kaha jaataa he.
 haare hue kii taraf se yuddh karne kii pratigya v daadi maan hidimba se mili aadesh ke kaaran hi. bhagwaan shri krishna kii man main uthi samasya ke kaaran hi barbaric va baba ke sheesh ko bhagwaan vasudev dwaara maanga gaya.kyonki ek to kuru sena atharah dinon se pehle khatm nahi ho sakati thi. tathaa anya tathy yah tha ki mahabali barbaric haare hue kamjor kii taraf se yuddh karte is liye ant main mahabali barbaric ke ilaava koi nahi bachataa. kyonki jis taraf se vah yuddh karte to saamne vaala kamjor ho jaataa. phir apni pratigya anusaar unhen haare hue kii taraf se yuddh karnaa hota. atah ant main keval mahabali barbaric hi jivit rahete.
 baba hameshaa mayur ke pankhons kii bani hui chadi rakhte hai isliye inhen morchadi vaala bhi kehete hai.
 veeravar morviinandan shri barbaric ji kaa charitra skanda puraana ke "maheshwar khand ke antargat dwitiya upkhand 'comarik khand'" main suvistaar purvak diya hua he... 'comarik khand' ke 59ve adhyay se 66ve adhyay tak yah divya katha varnit he...
 59vaa adhyay : ghatotkachaaakhyaan varnanam60vaa adhyay : morvighatotkach samvaad evam ghatotkachadvaara morvyabarbaricaputrotpatti varnanam61vaa adhyay : mahavidyasadhane ganeshvarakalp varnanam 62vaa adhyay : kalikaya rudravirbhaav varnanam63vaa adhyay : barbarikavirta varnanam64vaa adhyay : bhimtatapotrabarbaricasamvaad varnanam65vaa adhyay : devisatvan varnanam, kaleshwari varnanam66vaa adhyay : barbaricabal varnanam, shri krishnenaberbarikashirpujanam katham, guptakshetremahatmaya varnanam 
