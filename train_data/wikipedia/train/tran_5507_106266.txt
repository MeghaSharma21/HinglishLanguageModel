 sushrut pracheen bharat ke mahaan chikitsashasthri evam shalyachikitsak the. unako shalya chikitsa kaa janak kaha jaataa he.
 shalya chikitsa ke pitamah or 'sushrut samhita' ke praneta acharya sushrut kaa janm chhathi shatabdi isa purv main kaashi main hua tha. inhone dhanvantari se shiksha praapt kii. sushrut samhita ko bhartiya chikitsa paddati main vishesh sthaan praapt he.
 sushrut samhita main sushrut ko vishwamitra kaa putr kaha he. 'vishwamitra' se koun se vishwamitra abhipret hai, yah spasht nahin. sushrut ne kashipathi divodas se shalyatantr kaa upadesh praapt kiya tha. kashipathi divodas kaa samay isa purv kii duusari yaa teesri shatee sambhavit he. sushrut ke sahpaathee aupdhenav, baitarani aadi anek chaatr the. sushrut kaa naam naavaneetak main bhi aata he. ashtangsangrah main sushrut kaa jo mat uddhrut kiya gaya he; vah mat sushrut samhita main nahin miltaa; isse anumaan hota he ki sushrut samhita ke sivaay duusari bhi koi samhita sushrut ke naam se prasiddh thi.
 sushrut ke naam par ayurveda bhi prasiddh hai. yah sushrut rajarshi shalihotra ke putr kahe jate hai . sushrut ke uttaratantr ko duusare kaa banaaya maanakar kuch log pratham bhaag ko sushrut ke naam se kehete hai; jo vichaarneey he. vastav main sushrut samhita ek hi vyakti kii rachana he.
 sushrut samhita main shalya chikitsa ke vibhinn pahaluon ko vistaar se samajhaayaa gaya he. shalya kriya ke liye sushrut 125 tarah ke upkarnon kaa prayog karte the. ye upkaran shalya kriya kii jatilta ko dekhte hue khoje gaye the. in upkarnon main vishesh prakaar ke chaaku, suiyaan, chimatiyaan aadi hai. sushrut ne 300 prakaar kii oparation prakriyaaon kii khoj kii. sushrut ne cosmetic surgery main vishesh nipunata hasil kar lee thi. sushrut netra shalya chikitsa bhi karte the. sushrutsamhita main motiyobind ke operation karne kii vidhi ko vistaar se bataaya gaya he. unhen shalya kriya dwaara prasav karaane kaa bhi gyaan tha. sushrut ko tuuti hui haddiyon kaa pataa lagane or unako jodgaye main visheshgyata praapt thi. shalya kriya ke dauraan hone vaale dard ko kam karne ke liye ve madhpan yaa vishesh aushadhiyaan dete the. madh sangyaaharan kaa kaary karata tha. isliye sushrut ko sangyaaharan kaa pitamah bhi kaha jaataa he. iske atirikt sushrut ko madhumeh va motaape ke rog kii bhi vishesh jaankaree thi. sushrut shreshth shalya chikitsak hone ke saath-saath shreshth shikshak bhi the. unhone apane shishyon ko shalya chikitsa ke siddhant bataaye or shalya kriya kaa abhyaas karaayaa. praarambhik avasthaa main shalya kriya ke abhyaas ke liye falon, subjiyon or mom ke putalon kaa upyog karte the. maanav sharir kii andruni rachana ko samajhane ke liye sushrut shav ke upar shalya kriya karke apane shishyon ko samajhaate the. sushrut ne shalya chikitsa main adbhut kaushal arjeet kiya tathaa iskaa gyaan anya logon ko karaayaa. inhone shalya chikitsa ke saath-saath ayurveda ke anya pakshon jaise sharir saranchana, kaay chikitsa, bal rog, stri rog, manorog aadi kii jaankaree bhi di.
 
