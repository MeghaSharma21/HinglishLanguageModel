 vrihad bharat se abhipraay bharat sahit un anya deshon se he jinamein aitihaasik rup se bhartiya samskruti kaa prabhaav he. isamen dakshinpurv asia ke bharatikrut rajya mukhya rup se shaamil he jinamein 5veen se 15veen sadi tak hindu dharm kaa prasar hua tha. vrihad bharat main madhya asia evam china ke ve ve bhubhag bhi sammilit kiye ja sakate hai jiname bharat main udbhoot buddha dharm kaa prasar hua tha. is prakaar pashchim main vrihad bharat kigha seemaa vrihad faras kii seemaa main hindukush evam pamir parvaton tak jaayegi.
 praayah teen sahasrabdi isa purv ke madhya se bharat bahya vishwa se vyapaarik str par sampark main rahaa he jabaki bharat teen ore se samudr se ghira he or iske uttar main himalay parvatashrenee he. lekin ye vishwa ke anya deshon se bharat ke najdiki sambandh banane main kabhi baadhak nahin bane. bhartiya logon ne sudur deshon kii yatraaen kii or ve jahaan bhi gaye, vahaan unhone bhartiya samskruti kii amit chhap chodi. iske saath, ye sudur deshon ke vichaar, prabhaav, reeti-rivaaj or paramparaon ko bhi saath le aaye. tathaapi is sandarbh main sabase badi vilakshantaa yah thi ki isse bhartiya samskruti or sabhyataa kaa prasar vishwa ke vibhinn bhaagon main hua, visheshrup se madhya asia, dakshinpurv asia, china, japan, korea aadi main. is prasar kii sarvaadhik vilakshantaa yah he ki is prachaar kaa uddeshy kisi samaaj yaa vyakti ko jeetna yaa daraana nahin balki bharat kii aadhyatmik tathaa saanskrithik mulyon ko swechha se sweekaar karwaanaa tha.
 pracheen kaal main bhartiya vyapaaree vyapaar ke nae avasaron kii khoj main anek deshon main gaye the. ve pashchim main rome tak or samudri margon se hote hue purv main china tak pahunche the. hamaare desh ke vyapaaree sone kii khoj main pratham shatabdi main indonesia or cambodia aadi deshon main gaye. unki java, sumatra tathaa malaya dwipon kii yatraaon ke vishesh varnan milte hai. yahi kaaran he ki in kshetron ko pracheen kaal main ‘suvarna dweep’ kaha gaya tha. suvarna kaa arth ‘sona’ or dweep milakar bana ‘sone kaa dweep’. vastav main vyapaariyon ne samskruti-doot kii bhoomika nibhaai tathaa bahari duniya ke deshon ke saath vyapaarik sambandh sthapit kiye. isa-purv pehali shatabdi main vyapaaree ujjain, mathura, kaashi, prayag, patliputra aadi nagaron se or purvi tat ke maamallapuram, tamralipti, katak, puri, rameshwaram tathaa kaveripattanam se videsh ke liye chalate the. samraat ashok ke kaal main kaling rajya kaa srilanka ke saath vyapaarik sambandh tha. jahaan kahin bhi vyapaaree gaye vahiin unke saanskrithik sambandh sthapit ho gaye the. is prakaar vyapaariyon ne saanskrithik rajdooton kii bhoomika kaa nirvaah kiya or bahari duniya se vyapaarik sambandh banaae.
 purvi tat ke samaan hi pashchimi tat par bhi anek saanskrithik sthal bane. inamen ajanta, ellora, karle, bhaja, kanheri aadi kaa naam vishesh rup se liya jaataa he. inamen se zyaadaatar kendron par buddha dharmik math hai.
 saanskrithik aadan-pradaan main yahaan ke pracheen vishvavidhyalayon kii bhoomika sabase zyada mahatvapurn rahi he. inhone badi sankhya main vidwaanon or chaatro ko aakarshith kiya. videsh se aane vaale vidwaan aksar nalanda vishvavidhyalay ke pustkaalay main jate the. kaha jaataa he ki yah vishvavidhyalay saat manjila tha. in vishvavidhyalayon ke shikshak or chaatr dharm or vidya ke saath-saath bhartiya samskruti ko bhi videsh main le gayi. prasiddh chini yatri hnen-sang ne bharat ke un sabhi vishvavidhyalayon kaa vistaar se varnan kiya he jinamein vah gaye athwa jahaan rah kar inhone adhyayan kiya. udhaaharan ke liye, inamen se do vishvavidhyalayon kaa vishesh rup se ullekh kiya ja saktaa he - purv main nalanda ore pashchim main vallabhi. ganga ke purvi tat par ek anya vishvavidhyalay tha -vikramshila. tibeti vidvan taranath ne iskaa vistrut varnan kiya he. yahaan ke shikshak or vidwaan tibet main itane prasiddh the ki kaha jaataa he ek baar tibet ke raja ne is vishvavidhyalay ke pradhan ko tibet main aamantrit karne ke liye doot bheje the taaki swadeshi gyaan ore jan-saamaanya kii samskruti main ruchi jagaai ja sake. bihar main ek anya prasiddh vishvavidhyalay tha- odantpuri. paalvansh ke raajaaon ke sangrakshan main isaki pratishtha badi. is vishvavidhyalay se bahut saare buddha bhikshu tibet main jaakar bas gaye the.
 san 67 isvi main chini samraat ke nimantran par sabase pehle jo do bhartiya acharya china gaye unke naam he-kaashyap maantag or dharmarakshit. iske baad lagaataar nalanda, takshashila, vikramshila or odantpuri aadi vishvavidhyalayon ke shikshakon ne unka anusaran kiya. jab acharya kumarjiv china pahunche to chini samraat ne unase sanskrit granthon ko chini main anudit karne ke liye anurodh kiya. ek anya acharya bodhidharm the jo yogadarshan kevisheshgy maane jate the. inako china or japan main abhi bhi sammaan praapt he. nalanda vishvavidhyalay ke acharya kamalsheel ko tibet ke raja ne nimantrit kiya tha. unki mrityu ke baad unke sharir par vishesh lep laga kar use lhasa ke vihaar main surakshit rakhaa gaya tha. gyanbhadra, ek anya prakand vidwaan the. ve apane donon beton ke saath dharm prachaar ke liye tibet gayi. bihar ke odantpuri vishvavidhyalay ke samaan tibet main ek naye buddha vihaar kii sthapana kii gai thi.
 acharya atish vikramshila vishvavidhyalay ke pradhan the. unhen deepankar srigyan ke naam se bhi janaa jaataa tha. ve gyarahavin shatabdi main tibet gayi or vahaan buddha dharm kii shashakt neenv daali. thonami sambhota ek tibeti mantri tha jo chini yatri hnensang ke nalanda aagaman ke samay, nalanda vishvavidhyalay kaa chaatr tha. yahaan se adhyayan ke baad vah tibet lautaa or vahaan usne buddha dharm kaa prachaar-prasar kiya. tibetiyon kii badi sankhya ne buddha dharm ko sweekaar kiya yahaan tak ki tibet kaa raja bhi buddha ban gaya tha. usne buddha dharm ko rajdharm ghoshit kiya tha. prasiddh shikshakon main se ek kumarjiv 5veen shatabdi main sakriy the.
 bahut se bhartiya ghoomte-ghoomte sansar ke anek deshon main pahunche. ve swayan ko 'rome' kehete the or unki bhashaa romani thi, parantu europe main unhen 'gypsy' kaha jaataa tha. ve vartmaan samay ke pakistan or afghanistan aadi ko paar kar pashchim kii ore nikal gayi the. vahaan se, iran or iraq hote hue ve turki pahunche. faras, tauras kii pahari or kustuntuniya hote hue ve europe ke anek deshon main fail gayi. aaj ve greece, bulgaria, romania, purv yugoslavia ke rajyon, poland, switzraland, france, sweden, checkoslovakia, rus, hungary or england main based hue hai. is puri yatra main unhen lagbhag chaar sau varsh kaa samay laga. is avadhi main ve log yah to bhul gayi ki ve kahaan ke nivasee hai parantu unhone apni bhashaa, rahan-sahan ke dhang, reeti-rivaaj or vyavsaay aadi ko nahin choda.
 rome logon ko unke nrity or sangeet ke liye janaa jaataa he. kaha jaataa he ki har ek rome gayak or adbhut kalakaar hota he.
 isa purv duusari shatabdi se bharat ne china, madhya asia, pashchim asia or roman samrajya ke saath vyapaarik sambandh banaae the. madhya asia tibet, bharat, afghanistan, china, rus or mongolia se ghira hua kshetra he. china se aane-jane vaale vyapaariyon ko bahut kathinaaiyon ke baavjood is kshetra se hokar janaa padataa tha. jo maarg unhone banaaya vah aage chalakar ‘resham-maarg’ ke naam se prasiddh hua. ise is naam se isaliebulayaa jane laga kyonki china se resham kaa vyapaar kiya jaataa tha. aage chalakar china aane jane vaale vidwaanon, bhikshuon, aacharyon or dharmacharyon aadi ne isi maarg kaa prayog kiya. is maarg ne us samay ke parichit vishwa main samskritiyon ke prachaar-prasar main ek mahaan shrunkhlaa kaa kaary kiya. bhartiya samskruti kaa prabhaav madhya asia main bhi dridhtaa se anubhav kiya gaya.
 madhya asia ke samrajyon main kuchi ek aisa rajya tha jahaan bhartiya samskruti apane purv vaibhav par thi. is samrajya se resham maarg do bhaagon main bant jaataa he or china main dun hua ga kii gufaaon par jaakar ye maarg punah mil jate hai. is tarah ek uttari ‘resham-maarg’ tha tathaa doosraa, dakshini resham-maarg. uttari resham maarg samarkand, kashgarh, tumshuk, aksu kaara shahar, tuparfaan or hami se hokar gujarata tha or dakshini resham maarg yarakanda, khotaan,keria, cherchen or miraan se hokar jaataa tha. gyaan kii khoj main or buddha darshan kaa prachaar karne ke liye anek chini or bhartiya vidwaan in margon se gayi.
 bharat or madhya asia ke deshon ke bich jo saanskrithik aadan-pradaan hua, uskaa pramaan in sabhi deshon main praapt pracheen stupon, mandiron, mathon, murtiyon or chitron se praapt hota he.
 is maarg par kai sthaan he jahaan bhikshu or dharmacharya, vyapaaree or tirthayatri sabhi yatra ke bich main rukaa karte the. ye aage chalakar buddha shiksha ke mahatvapurn kendra bane. yaheen se hokar resham ke saath-saath jed naamak bahumoolya pathar, ghode tathaa anya mahatvapurn vastuon kaa vyapaar hua karata tha. parantu is maarg se hokar jane vaala sabase adhik prabhaavshaalee tatva tha-buddha dharm. atah kaha ja saktaa he ki is vyapaar maarg se dharm or darshan kaa aasthaa or vishwaas kaa, bhashaa or sahitya kaa kala or samskruti kaa prasar hua. khotaan ek bahut hi mahatvapurn padaav tha. yah dakshini resham maarg par sthit tha.
 bharat ke saath iske sambandhon kaa itihaas do hajaar varsh purana he. marubhumi ke bich hari-bhari dharti par basaa yah khotaan rajya reshmi kapadaa udyog, nrity or sangeet, saahitiyik or vyapaarik gatividhiyon or sone tathaa jed ke vyapaar ke liye prasiddh tha.
 itihaas main, bharat or khotaan ke bich sambandh kaa ek pramaan yah he ki bhikshuon or shikshakon kaa avaagaman nirantar chalata rahaa. vahaan se praapt pehali shatabdi ke sikkon par ek ore chini bhashaa main likhaa hua he to duusari ore praakrit bhashaa main kharoshti lipi main. yah khotaan kii mishrit samskruti ko pramanit karata he. yahaan ret ke andar dabe mathon kii khudaai karne par badi sankhya main sanskrit main buddha darshan kii pandulipiyaan, unke lipyantar or anuwaad uplabdh hue hai.
 bharat or china ke aapasi sampark duusari shatabdi isvi main armbh hue. bhartiya samskruti ne sarvapratham do bhartiya aacharyon-dharmarakshit or kashyap maantag ke madhyam se china main pravesh kiya jo chini samraat ming ti ke nimantran par san 67 main china gaye the.
 acharya-dharmarakshit or kashyap maatang ke pashchaat china or bharat ke bich vidwaanon kaa aana-janaa nirantar nirbaadh gati se chalata rahaa. chini bahut hi sabhy log the. un sabhi ne buddha kii bhavpurn kahaniyon ko bahut dhyaan se suna. jo bhi chini yatri gyaan kii khoj main bharat aaye, unhone apane yatra vrutant main bharat or bhartiya samskruti kii itane vistaar se charchaa kii ki aaj vah vrutant aitihaasik drushti se hamaare liye bahut hi mahatvapurn ban gaye hai. bhartiya vishvavidhyalayon or viharon ke anek shikshak china main prasiddh hue the jaise-kanchipuram ke bodhidharm. ve adhyayan ke liye nalanda vishvavidhyalay gayi or vahaan se ve china chale gaye the. ve apane saath yoga kaa darshan le gayi. china main unhone ‘dhyaan’ kaa prachaar kiya. jise baad main china main ‘chan’ kaha jaataa he. bodhidharm vahaan itane prasiddh ho gayi ki china or japan main unki puja kii jane lagi.
 buddha darshan ne chini vidwaanon ko aakrisht kiya kyonki unke paas pehle se hi ‘kanceryuciounism’ naamak viksit darshan tha.
 chauthi shatabdi main ‘vei’ vansh ke raajaaon ne satta sanbhali. is vansh ke pehle samraat ne buddha dharm ko raaj dharm ghoshit kar diya. isse buddha darshan ke prachaar ko gati mili. is kaal main hajaaron sanskrit kitabon kaa chini bhashaa main anuwaad hua tha. sankatmay, bhayanak or lambi yatra ko bahaduree se tay karte hue ve buddha kii bhoomi par aae. bharat main rahakar unhone baudhon ke shav-avshesh tathaa bauddhadharm par hastlikhit pustakon ko ikattha kiya. vibhinn shaikshik kendron main rahakar inke vishay main padhai kii.
 buddha dharm ke prasar ke saath china main bahut hi bade str par gufaaon kii khudaai tathaa mandiron or viharon ke nirmaan kaa kaary armbh hua. in gufaaon main kahin chattaane kaat kar vishalkay murttiyaan banaai gayi to kahin unke andar adbhut chitrakaari kii gai. inamen se dun-huwang, yun-kong or lung-main duniya ke prasiddh gupha parisar main se hai. inamen bhartiya prabhaav kaaphi spasht rup se dekha ja saktaa he.
 is saanskrithik sambandh tathaa vichaaron ke aadan-pradaan kaa uttardaayitv aacharyon or bhikshuon ke do tarafa avaagaman par nirbhar he.
 korea china ke uttar-purv main sthit he. korea ko bhartiya samskruti ke tatva china se praapt hue the. sabase pehle sundo naamak ek buddha bhikshu, buddha kii murti or sutara lekar san 352 i. main korea pahunchaa. uske uparant san 384 main acharya mallanand korea gayi. korea ke pyongyang nagar main ek bhartiya bhikshu ne san 404 i. main do mandiron kaa nirmaan karavaaya tha. uske baad anek bhartiya shikshak korea jate rahe. ve bharat se dharm, darshan, murti banane kii kala, chitrakala, dhaatuvigyaan, aadi vishyon kaa gyaan apane saath laae. gyaan kii khoj karte-karte korea se bhi bahut se vidwaan bharat aaye. yahaan par unhone vishesh rup se jyotish, khagol vigyaan, ayurveda or gyaan ke anya kai kshetron main prashikshan praapt kiya. korea main bane ye mandir or buddha vihaar dharm ke saath-saath gyaan ke kendra bhi ban gayi. badi sankhya main buddha granthon kaa korea kii bhashaa main anuwaad kiya gaya.
 aathvin-naveen shatabdi main bharat se dhyaan yoga kaa darshan korea pahunchaa. raja, rani, rajkumaar, mantri yahaan tak ki vahaan ke sainikon ne bhi veerta or nirbhayata seekhney ke liye yoga kaa prashikshan praapt karnaa aarambh kar diya. gyaan ke prati samarpan kii bhaavana se korea ke logon ne chah hajaar khandon main buddha granthon kaa prakaashan kiya. isi tarah bhartiya lipiyaan bhi korea pahunchin.
 bharat or japan ke saanskrithik sambandhon kaa itihaas pandraa sau varsh purana mana jaataa he lekin bhartiya samskruti ke japan main pravesh ke likhit pramaan san 552 se hai. us samay korea ke samraat ne japani samraat ke liye anek prakaar kii bhent bheji jinamein buddha murttiyaan, sutara, puja main prayog hone vaali vasteen or unke saath murttikaar, kalakaar, vaastukar aadi sammilit the.
 jaldi hi buddha dharm ko rajdharm ghoshit kar diya gaya. hajaaron kii sankhya main log bhikshu tathaa bhikshuni ban gaye.
 japan main sanskrit ko pavitra bhashaa kaa sthaan praapt hua. bhikshu sanskrit varnon or mantron ko likhane ke liye vishesh prashikshan praapt karne lage. jis lipi main sanskrit mantra likhe jate the use japani main ‘shittan’ kaha jaataa he. ‘shittan’ ‘siddham’ kaa hi doosraa rup he, ‘siddham’ kaa arth he aisi lipi jo siddhi detii he.
 aaj bhi japani vidvan sanskrit ke adhyayan ke liye utsuk rahete hai. vastav main buddha granthon kii bhashaa hone ke kaaran, sanskrit bharat or japan ke madhya ek mahatvapurn kadi kaa kaary kar rahi he. saatvin shatabdi main rajkumaar shotokutaishi ke samay chini bhashaa main anudit buddha granth japan pahunche the. vah in granthon ke darshan se bahut prabhavit hue.
 tibet himalay ke uttar main bahut hi oonche pathaar par basaa he. tibet ke log buddha he. mana jaataa he ki tibet ke raja nardev ne apane ek mantri thonmi sambhot ke saath solah shreshth vidwaanon ko magadh bheja. in vidwaanon ne bhartiya shikshakon se gyaan praapt kiya. kuch samay ke pashchaat thonmi sambhot kashmir chale gaye the. aisa kaha jaataa he ki unhone bhartiya lipi ke aadhaar par tibet ke liye ek nayi lipi kaa avishkaar kiya. aaj tak tibet main isi lipi kaa prayog kiya jaataa he. isane mongolia or manchuriya kii lipi ko bhi prabhavit kiya tha.
 aisa maaloom padataa he ki thonmi sambhot apane saath bharat se anekon pustaken le gaye. tibet laut kar thonmi sambhot ne tibeti logon ke liye naye vyakaran kii rachana kii. yah panini dwaara likhe sanskrit vyakaran par aadhaarit maani jaati he. sanmot ke madhyam se aaye sahitya ke prati raja itnaa aakarshith hua ki usne is sahitya ke adhyayan main chaar saal bitaa die. usne sanskrit se tibeti bhashaa main anuwaad kii neenv daali. iske parinamswaroop saatvin se satrahavin shatabdi tak nirantar anuwaad kaary chalata rahaa. is prakaar chhiyanwe hajaar sanskrit granthon kaa tibeti bhashaa main anuwaad hua.
 ramayana main varnit he ki ayodhya ke raja bhagwaan ram, sitaaji ko waapas lene srilanka gaye the. yah sambhav he ki us samay kii lanka or srilanka alag alag hon. maharaja ashok ne bharat ke baahar buddha-dharm ke prachaar ke liye athak prayaas kiye. unhone apane putr mahendra or putree sanghmitra ko buddha ke sandeshon ke prachaar kaary ke liye srilanka bheja. unke saath anya kai vidvan bhi gayi. aisa kaha jaataa he ki ve apane saath bodhgaya se bodhivruksh kii ek shakha bhi kaat kar le gayi jo vahaan lagaai gai. us samay srilanka main devanampi tiss naamak raja tha. bharat se jo log gaye, unhone maukhik rup se hi buddha kii shikshaaon kaa prachaar kiya. praayah do sau varshon tak srilanka main logon ne mahendra dwaara sikhaye gaye shastron ke uccharan ko sambhaal rakhaa. sabase pehle mahavihar or abhayagiri naamak buddha viharon kaa nirmaan hua.
 us samay se aaj tak srilanka buddha dharm kaa ek shashakt kendra rahaa he. srilanka ke log pali bhashaa kaa saahitiyik bhashaa ke rup main prayog karne lage. srilanka kii samskruti ko sundar banane main buddha dharm kaa mahatvapurn yogadan he. srilanka main dipavansh or mahavansh bauddhadharm ke vikhyath strot hai.
 buddha dharm ke saath-saath bhartiya kala bhi srilanka pahunchi, bhartiya vishay, nrity chitrakala kii takanic style or tareeke, lok geet or kala kii style or vaastukala kii vidhi bhi yaheen se vahaan pahunchi. srilanka kii chitrakala kaa sabase sundar nidarshan ‘sigiria’ naamak gupha vihaar main miltaa he. aisa vishwaas kiya jaataa he ki raja kashyap ne 5veen shatabdi main ise ek majboot kile ke rup main parivartit kar diya. isaki bhittiyon par banaaye gayi chitron kaa aakaar prakaar bharat kii amravati kii kala style main he.
 isa sanwat ke prarambh main bhartiya samskruti or bhartiya log burma pahunchane lage the. myanmar china jane vaale raste main padataa tha. amravati or tamralipti se aane vaale logon ne duusari sadi ke baad myanmar main basna aarambh kar diya. myanmar main aakar basane vaale logon main vyapaaree, brahman, kalakaar, shilpi or anya log shaamil the.
 burma main, pagaan 11veen se 13veen sadi tak buddha-samskruti kaa mahaan kendra bana rahaa. yahaan ke ek pratapi raja kaa naam aniruddh he. inhone khejegon pagoda tathaa hajaaron kii sankhya main mandir banawaaye. unhone pali bhashaa ko viksit kiya tathaa buddha evam hindu dharmagranthon kaa apni pali bhashaa main anuwaad karavaaya.
 burma ke rajdurbar par bhi bhartiya parampara or kaa gaharaa prabhaav rahaa. haal ke dinon tak yahaan raaj-jyotishi, bhavishyavaktaa tathaa acharya brahman hua karte the. inhen burma main ponna kaha jaataa he. inamen adhikansh bharat ke manipur pradesh ke the. mana jaataa he ki burma main ye pandit atyant sakriy rahe. pandit gana kii prasiddhi vigyaan, chikitsa tathaa jyotish main unke achche gyaan ke kaaran thi.
 san 1939 i. tak thailand ko 'syam' naam se hi janaa jaataa tha. is desh main bhartiya samskruti kaa pravesh isa kii pratham shatabdi main hona shuru hua. sabase pehle yah kaary vyapaariyon ne kiya tathaa unke pashchaat prachaarkon or dharmacharyon ne ise aage badhaayaa. bhartiya samskruti anek prakaar se vahaan pahunchi. vahaan ke rajyon ke naam sanskrit main rakhe gayi jaise- dwaravati, shrivijay, ayodhya or sukhoday aadi. thailand main nagaron ke naam bhi bhartiyata ke dyotak hai jaise-kanchanpuri ke tarj par kanchanburi, raajpuri ke samaan rajaburi or lavpuri ke samaan lobpuri. yahaan shaharon ke pracheenburi, sihaburi jaise naam milte he jo sanskrit bhashaa ke prabhaav ko darshaate hai. yahaan tak ki rajaraam, raja-rani, mahajaya or chakravansh jaise galiyon ke naam yahaan ramayana kii lokapriyata kaa sakshya dete hai.
 brahmanon kii murttiyaan or buddha mandiron kaa vahaan par nirmaan teesri-chauthi shatabdi main aarambh ho gaya tha. vahaan ke mandiron se praapt hone vaali sabase pracheen murtiyon bhagwaan vishnu kii hai.
 vibhinn samay par thailand kii rajdhani kai baar parivartit hui. jahaan bhi nai rajdhani banati thi vahaan bhavy mandiron kaa nirmaan kiya jaataa thaan ayodhya jise ‘ayutthiya’ kehete hai unheen main se ek he. yahaan bahut bade-bade mandir the par aaj ve sab khandaharon ke rup main khadey hai parantu vartmaan rajdhani baikank main aaj bhi 400 mandir hai.
 champa or kamboj samrajyon par bhartiya mul ke raajaaon ne shashan kiya. bharat or cambodia ke gahare saanskrithik sambandh kaa itihaas pehali or duusari shatabdi i. pashchaat tak jaataa he. pratham shatabdi se kamboj main bhartiya mul ke shaasha kaundinya rajvansh ne shashan kiya. asankhya sanskrit abhilekh tathaa sahitya se ham unke itihaas kaa anumaan laga sakate hai. ham shandaar mandiron ko dekhakar unka vaibhav gyaat kar sakate hai.
 cambodia ke logon ne bade-bade smarak banaae or unako bhartiya mahakavyon or puraanon se lekar shiv, vishnu, buddha or anek devi-devataaon kii murtiyon se sajaayaa. raajaaon ke dwaara in granthon ke aitihaasik ghatnaon ko pradarshit karne ke liye kathankon se anek ansh chune gaye. chaudaavin shatabdi tak sanskrit rajbhasha ke pad par asin rahi.
 raajaaon ne sanskrit main apni oopaadhiyaan khudwain. brahmanon ko sabase oonche padon par niyukt kiya gaya. shashan kaa sara kaary hindu niyamon or brahman granthon ke anusaar chalaaya jane laga. mandiron ke saath gyaan kendra ke rup main ashram khole gaye. tamrapur, vikrampur, dhruvapur aadi nagaron ke sanskrit naam rakhe gaye. aaj tak yahaan bhartiya maheenon ke naam-chet, bisac, jesh, asarh aadi chalate hai. ye bhartiya naamon ke hi apbhrasht uccharan hai. isi prakaar thode se uccharan bhed ke saath ham aaj bhi unki bhashaa main hajaaron shabd dekh sakate hai.
 kambodiya main sthit ankorwat kaa mandir sansar kaa sabase bada vishnu mandir he. is mandir ke paanch shikhar sumeru parvat ke paanch shikhar maane jate hai. is mandir main vahaan ke ek raja suryavarman ko vishnu ke rup main murttimaan kiya gaya he. mana jaataa he ki vah apane punya-kaaryon ke kaaran vishnulok chalaa gaya. yah mandir ek vargamil main failaa hua he. iske chaaron ore kii khai sadaa pani se bhari rahati he jo isaki shobhaa kii chaar chand lagaati he. isaki deevaaron par ramayana or mahabharat ke chitra khode gayi hai. inamen sabase bada drishy samudrmanthan arthath samudr ke mathne kaa he.
 cambodia main yashodharpur main ek or bhavy mandir he- bafuon. yah gyarahavin shatabdi main banaaya gaya tha. isaki deevaaron par mahakavyon ke chitra khude hue hai jaise ram-ravan ke yuddh ke drishy, kailash-parvat par adhishthit shiv-parvati ke drishy tathaa kaamdev ke bhasma hone kaa drishy.
 champadesh main bhartiya samskruti ke prasar kaa kaary bharat ke vyapaariyon or rajkumaron ne kiya. vahaan ja kar unhone raajnneeti or arthshaastra ke agrani ke rup main apane ko siddh kiya. donon drushtiyon se unhone vahaan ke nagaron ke naam indrapur, amravati, vijay, kauthar, pandurang aadi rakhe.
 champa ke log cham kehalaate hai. cham logon ne badi sankhya main hindu or buddha mandiron kaa nirmaan kiya. ve bhagwaan shiv, ganesh, lakshmi, parvati, saraswati, buddha tathaa lokeshwar aadi devataaon kii puja kiya karte the. inhone mandiron main anya muttiyon shivlingon kii bhi sthapana kii. ye mandir bhavy the parantu aaj jeern-sheern avasthaa main hai.
 pracheen kaal se bharat main malaysia ke bare main jaankaree thi. ramayana, jataka kathaon, milindapanh, shilpadikarm tathaa raghuvansh naamak mahakavyon main malayesia kaa ullekh aata he. malaysia ke kedah tathaa vailesley aadi praanton se is baat ke pramaan mili hai ki vahaan shaiva dharm prachlit tha. yahaan se kuch aisi deviyon kii murtiyon bhi mili hai jinke haath main trishul he. anya murtiyon main saatvin or aathvin sadi se sambandhit grenite kaa nandi-sheersh, durga-pratimaa tathaa ganesh murti aadi vibhinn sthalon se praapt hui hai.
 pracheen kaal main malaysia main brahmi lipi ke parvarti rup kaa hi prayog kiya jaataa tha. kedah naamak sthaan se kuch aise buddha granthon ke ansh mili hai jo puraani tamil se milti julati kisi lipi main likhe gaye hai. sanskrit vahaan kii strot bhashaa rahi. vahaan kii bhashaa ko shabd dene kaa kaary bhi sanskrit bhashaa ne kiya. swarg, ras, gun, dand, mantri, dohad dhipati, laksh ityadi anek sanskrit shabd unki bhashaa main paye jate hai. hanuman or garud apni alokik shaktiyon ke liye malaysia main prasiddh the.
 bharat or malaysia ke saanskrithik sambandhon ke sabase pracheen pramaan vahaan se mili sanskrit ke shilaalekh hai. ye chauthi paanchavin shatabdi kii bhartiya lipi main likhe gayi hai. inamen sabase mahatvapurn ligore ke shilaalekh ko mana jaataa he. yahaan par kareeb pachaas mandir mili hai.
 dharmik vaastushilp ke kshetra main indonesia kaa sabase bada shiv-mandir java dweep main sthapit he. ise 'prambanan' kaha jaataa he. yah mandir naveen shatabdi main banaaya gaya tha. iske madhya main sabase bada mandir shiv mandir he. iske donon ore brahma or vishnu ke mandir hai. in teen mandiron ke saamne teen mandir or hai jo teenon devataaon ke vaahanon ke mandir hai. jaise shiv ke saamne nandi kaa, vishnu ke saamne garud kaa or brahma ke saamne hans kaa mandir he. in do panktiyon ke bich main do anya mandir devi durga tathaa ganpati ke hai. is prakaar in aath mandiron kaa ek samooh ban gaya he. is samooh ke chaaron ore chote-chote 240 mandiron kii panktiyaan hai. yah vaastushilp kaa anupam udhaaharan he. is mandir kii deevaaron par ramayana tathaa krishna katha ke chitron kii jo nakkashi kii gai he, vah sansar kii sabase pracheen prastutiyon main se hai.
 yahaan puja ke samay sanskrit mantron kaa paath kiya jaataa he. baali dweep se sanskrit ke aise paanch sau se adhik soottaf tathaa shloke ikatthe kiye gayi hai jo anek devi-devataaon kii stuti main gaaye jate hai, jaise-shiv, brahma, durga, ganesh, buddha aadi. vastav main baali hi ek maatr pradesh he jahaan hindu samskruti samrudh hui or abhi tak astitv main he. jabaki samast ne islam sweekaar kar liya he, ‘baali’ pifer bhi hindu samskruti or dharm kaa hi anusaran karata he.
 indonesia ke java dweep se baari sankhya main pandulipiyaan mili hai. ye praayah tadpatron par java kii pracheen lipi ‘kavi’ main likhi gayi hai. kavi lipi kaa aadhaar bhi brahmi lipi hi he. in granthon main praayah sanskrit main shloke tathaa ‘kavi’ bhashaa main un kii tikaayen likhi hui hai. yadi shaiva dharm tathaa darshan ke granthon par vichaar kiya jaye to unamem ‘bhuvankosh’ sabase bada or sabase purana granth he. isamen 525 shloke sanskrit main hai tathaa ek tikaa in shlokon ke arth ko bataate hue likhi gai he.
 dakshin purv asia main bhartiya samskruti tathaa dharm kaa jitna prabhaav hua utana shaayad sansar ke kisi anya rajya par nahin padaa. saanskrithik aadan-pradaan tathaa bhartiya lipi main sanskrit shilaalekh sabase mahatvapurn strot hai. ye shilaalekh sabhi rajyon main praapt hote hai. in shilalekhon tathaa sahitya ke adhyayan se tathaa anya sahitya se yahaan kii bhashaa, dharm raajnneeti, saamaajik sansthaanon par bharat kaa bahut prabhaav dikhataa he.
 ‘brahman, kshatriya, vaisya, shudra’-ye jati vibhaajan tathaa varna vyavastha ko bhi jaanate the. lekin yah vyavastha bharat ke samaan kathor nahin thi. rugveda ke kaal main jaisi karm ke aadhaar par vibhajit vyavastha thi waisi hi vyavastha yahan par thi. janm ke aadhaar par baali main varnavyavastha nahin he. vivaah ke reeti-rivaaj bhi praayah ek jaise hi hai.
 manoranjan kaa bahut lokapriy saadhan chaaya naatak ‘vayung’ hai- jisaki kahaniyaan mukhyarup se ramayana or mahabharat se lee jaati hai or jo dakshin-purv asia main abhi bhi bahut lokapriy he.
 sthal or samudr-maarg ke dwaara pashchim asia se bharat kaa sampark pracheen kaal se chalaa aa rahaa he. in do samskruti-kshetron ke bich sambandh, pashchim asia main islamic sabhyataa ke udai or prasar ke saath or gahare hue. is sambandh ke aarthik-paksh ke vishay main 9veen sadi ke madhya ke arab tathaa anya vyapaaree yatriyon jaise- saudagar suleman, al-masudi, ebn haukul, al idarisi aadi ke vrutanton se jaankaree milti he. in yatra-vrutanton ke anusaar in do samskruti-kshetron ke bich vyapaarik aadan-pradaan kaa sambandh atyant samrudh tha. baharhaal, samskruti ke kshetra main aathvin sadi yaa isse bhi pehle se sakriy mail-jol ke pramaan mili hai.
 bharat or pashchim asia ke bich sarthak saanskrithik mail-jol ke pramaan bahut se kshetron main praapt hote hai. is sambandh ke falswaroop islamic-jagat samrudh hua. khagolvigyaan ke kshetra ke do mahatvapurn granth ‘brahm-sfoot-siddhant’ jise arab jagat main ‘sindhin’ ke naam se jaanate hai, tathaa ‘khandankhaadh’ sindh ke duutavaason ke madhyam se baghdad pahunche. in duutavaason ke bhartiya vidwaanon kii madad se in granthon kaa arabi main anuwaad al-fajari ne kiya. sambhawatah al-fajari ne yaqub-in-tarik kii bhi madad kii thi. baad ke samay main aryabhatta or varahamihir krit khagolvigyaan ke granthon kaa bhi arab-jagat main adhyayan hua or inhen arab ke vaigyanik sahitya main shaamil kar liya gaya.
 arab sabhyataa ko bharat kaa ek anya mahatvapurn yogadan ganit tha. arab ke vidwaanon ne ganit shaastra ko ‘hindisa’ kahkar bharat ke prati apana rin sweekaar kiya he. bhartiya ganit arabi vidwaanon ke adhyayan or vichaar-vimarsh kaa priy vishay ban gaya. bhartiya ganit kii lokapriyata anya vidwaanon ke atirikt alkindi ke granthon ke kaaran zyada badi. arabon ne bahut jaldi jaan liya ki shunya kii avadharana se sampann bhartiya dashamik-pranali atyant krantikari he. syria ke ek tatkaaleen vidwaan ne shunya ke saath dashamik-pranali ke prati apni kritagyata prakat karte hue kaha tha- ‘‘main maatr itnaa bhar kahana chahta hum ki yah parigananaa nau ankon ke sahare hoti he. isliye jo yah vishwaas karte hai ki kyonki ve greek bhashaa bolte hai, unhone vigyaan kii sarhadon ko chhu liya he, yadi in baton ko jaane to unhen pataa lagegaa ki duusare log bhi hai jinhen kuch aata he.’’
 10veen se 13veen sadi ke anek arabi sroton se pataa chalata he ki chikitsa or aushadhivigyaan ke bahut se bhartiya granthon kaa khaliph haaron al-rashid ke nirdesh par arabi main anuwaad hua. khalipha harun al-rashid san 786 i. se san 809 i. tak baghdad kaa shaasha rahaa. udhaaharan ke taur par sushrutsamhita kaa anuwaad arabi main ek bhartiya ne kiya jise 'mankh' kaha jaataa he.
 khagolvigyaan, jyotish-shaastra, ganit shaastra tathaa aushadhi-vigyaan aadi granthon ke atirikt arabon ne vibhinn vishyon ke bhartiya granthon ke saath-saath bhartiya sabhyataa-samskruti ke vibhinn vishyon kii bhi prashansa kii. unhone bhartiya granthon kaa anuwaad bhi karaayaa, lekin ve anuwaad se santusht nahin hue or anudit granthon par aadhaarit athwa unase vyutpann moulik granthon kii bhi unhone rachana kii. arabon ne bhartiya gyaan ke jin anya kshetron kaa adhyayan kiya usamen saanp or jehar ke vishay main likhe granth, pashu-chikitsa se sambandhit granth, tarkshastra, darshanashastra, nitishastra, raajnneeti tathaa yuddh-kala par likhit granth bhi shaamil hai. is prakriya main arab kii shabdaawalee bhi atyant samrudh hui. misaal ke taur par arab log jahajrani main atyant agrani the parantu aap is kshetra ke aise anek arabi shabdon ko pahchaan sakate he jo bhartiya mul ke hai, jaise, ‘hoortti’ jo hori se bana he tathaa ‘banavi’ jo baniyaa yaa vanik se bana he, evam ‘donnies’ jo dongi se bana he aadi.
 dakshin bharat ke utpaadon kaa pashchim main ekadhikaar tha kyonki unki vahaan bahut maang thi. vastav main isa yug kii pratham teen shatabdiyon main bharat kaa pashchim ke saath laabhprad samudri vyapaar hua jinamein rome samrajya pramukh tha. rome bhartiya saamaan kaa sarvottam graahak tha. yah vyapaar dakshin bharat ke saath hua jo coimbatore or madurai main mili rome ke sikkon se siddh hota he. rome main kaali mirch, paan, masaalon or itron kii bahut maang thi. bahumoolya pathar jaise nagine, heere, panne, maaniky or moti, hathi daant, resham evam malamal ke vastra vahaan bahut pasand kiye jate the. rome ke saath vyapaar se bharat main sona aata tha or bharat ko is vyapaar se bahut laabh hota tha tathaa us samay kushaan samrajya ko aamadani ke rup main sthaayee swarna mudra milti thi. tamil raajaaon ne yuddh sthal par apane shiviron kii raksha ke liai or madurai ke nagardwar kii paharedaari ke liye bhi yavan niyukt kiye the. pracheen bharat main yavan shabd pashchim asia tathaa bumadhyasagariya kshetra ke logon ke liye prachlit tha or isamen romavaasi tathaa unani log bhi shaamil the. kuch itihaaskaaron kaa mat he ki ‘yavan’ angrakshakon main kuch romavaasi bhi ho sakate the.
 is samay tak kaveripattanam videshi vyapaar kaa ek bahut mahatvapurn kendra ban gaya tha. kaveripattanam main tat par oonche manch, godaam or bhandar grih jahaajon se utre maal ko rakhane ke liye banaaye gayi. in vastuon kii chungi bhugtan ke baad in par cholon kii baagh ke chirvinli mohar lagaai jaati thi. uske baad maal vyapaariyon ke bhandargrihon main bheja jaataa tha. nikat hi yavan vyapaariyon ke awaas or vibhinn bhashaaen bolne vaale videshi vyapaariyon ke rahane ke sthaan hote the. vahiin ek bade bazaar main unki jarurat kaa har saamaan uplabdh hota tha. yahaan phulon or itron ke sugandhit lep or churna banane vaale, darji jo silk, oonee or sooti vastron par kaam karte the, chandan, muunge, sone, moti or bahumoolya nagon ke vyapaaree, anaaj ke vyapaaree, dhobi, machhlee or namak aadi ke bechney vaale, mochi, sunar, chitrakaar, murtikar, luhaar or khilone banane vaale sab mil jate the. yahaan samudr paar sudur deshon se aaye ghode bhi bazaar main bechney ke liye laae jate the.
 inamen adhikansh vastuon ko niryaat ke liye ekatra kiya jaataa tha. plini ke anusaar bharat ke niryaaton main kaali mirch or adarak bhi shaamil the. inkaa vaastavik mulya se sau guna zyada daam miltaa tha. iske atirikt bhartiya itr, masaalon or sugandhon aadi vastuon kii rome main bahut adhik khapat thi.
 pracheen kaal main videshon ke saath bharat ke vyapaar sambandh kitne mahatvapurn the iskaa anumaan aap bhartiya raajaaon dwaara bheje jane vaale or unase milane aane vaale rajdooton kii sankhya se laga sakate hai. ek pandya raja ne isa purv pehali shatabdi main rome ke samraat augustus ke paas rajdoot bheja tha. isa ke baad san 99 main bhi try ke liye rajdoot bheje gayi. cloudius, trejan, antonmis, puis, instimaan tathaa anya rajdooton ne vibhinn bhartiya rajdarbaron kii shobhaa badhaayi.
 rome ke saath vyapaar itnaa adhik tha ki isaki gati ko nirbaadh banane ke liye pashchimi tat par sopaara or berigaj jaise bandargah bane, jabaki coromandal tat se ‘sunahare carasonis’ or sunahare kris ke saath vyapaar hota tha. chol raajaaon ne apane bandargahon par prakashastambh lagaaye jo raat main teevr roshni dekar bandargahon par jahaajon kaa maargdarshan karte the. pandeycheri ke sameep arcamedu naamak sthaan par italy kii aretin naam se prasiddh bartan banane kii kala ke kuch namoonay jin par italy ke bartansaaj kii muhar bhi he, tathaa roman lamp ke avshesh bhi mili hai.
 andhra kshetra se bhi videshi vyapaar kii nishaniyaan milti hai. yahaan ke kuch bandargah or aasapaas ke nagar bhi vyapaar main sahaayta pradaan karte the. atah paithan se pathar tagar, sooti malamal or anya vastra videshon ko jahaaj se bheje jate the. andhra ke raja yagyashri ne rajya ke samudri vyapaar ke pratik rup main jahaaj-mudrit durlabh sikke chalaaye.
 videshon main bhartiya samskruti ke prasar main vyapaar ek mahatvapurn madhyam rahaa. pracheen samay se hi hamaare bhartiya jahaaj vishaal sagar ko paar kar videshi taton par pahunche. unhone vahaan bahut se deshon ke saath vyapaarik sambandh banaaye. padosi deshon ke sahitya, kala or shilp par bhartiya samskruti or sabhyataa kii chhap saaf-saaf dikhaayi detii he. yahaan tak ki sudur amareeki taton surinam or carabian dwipon par bhi bhartiya samskruti ke smriti chihn milte hai.
 samudragupta ke paas na keval shaktishaalee sena thi balki shashakt jalsena bhi thi. ganga-paar prayadweep main tathaa malay ke sangrahalayon main aise kuch shilaalekh mili hai jo guptkaal main bhartiya navikon ke kriya kalapon ko pramanit karte hai. harshavardhan ke ke kaal main bharat kii yatra karne vaale hunsang ne bhi us samay ke bharat ke vishay main vistaarpurvak likhaa he. chol shaskaon ne ek majboot jalsena banaai thi or samudr paar ke deshon par akraman bhi kiye the.
 portugaliyon ke ullekhon se gyaat hota he ki kuch bhartiya vyapaaree pachaas jahaajon tak ke swami the. unke anusaar bhartiya vyapaariyon ke paas nijee jahaajon kaa hona aam baat thi. pashchim main vibhinn sthanon par mili hadappa-sabhyataa se sambandhit vasteen siddh karti hai ki isa purv teesri sahasrabdi main masopotamia or misr sabhyataaon ke saath bharat ke vyapaarik or saanskrithik sambandh the. yahi nahin, pracheen yunaan, rome or faras ke saath hamaare desh ke saanskrithik, dharmik or saamaajik vichaaron kaa khub aadan-praadaan hua. rome samrajya ke saath vyapaar ke phoolne-phoolne kaa varnan rome ke itihaaskaar plini ne kiya jise rome kii dhan-sampada kaa bharat main jane kaa dukh tha.
 bharatiyon ne videshi logon se anek nai chijen sikhin, udaahranarth- greece or rome se swarna sikkon kii dhalaai, china se resham banane kii kala or indonesia se paan ko ugaana siikhaa. unhone videshiyon se vyapaar sambandh sthapit kiye. vibhinn deshon kii kala or samskruti kaa bhartiya samskruti par bhi prabhaav padaa lekin duusare deshon main bhi iskaa pratibimb dekhne ko mila.
