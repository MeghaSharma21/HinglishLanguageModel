 ispaat, loha, carbon tathaa kuch anya tatwon kaa mishratu he. isaki tanya shakti adhik hoti he jabaki prati ton mulya kam hone ke kaaran yah bhawanon, adhosanrachana, aujaar, jalayaan, vaahan, or mashiinon ke nirmaan main prayukt hota he.
 'ispaat' shabd itane vividh prakaar ke paraspar atyadhik bhinn gunonvale padaartho ke liye prayukt hota he ki is shabd kii thik-thik paribhaasha karnaa vastut: asambhav he. parantu vyavahaarat: ispaat se lohe tathaa carbon kii mishra dhaatu hi samajhi jaati he . isamen carbon kii maatra saadharantaya 0.002% se 2.14% tak hoti he. kisi anya tatv kii apeksha carbon, lohe ke gunon ko adhik prabhavit karata he; isse adwitiya vistaar main vibhinn gun praapt hote hai. wese to kai anya saadhaaran tatv bhi milaae jane par lohe tathaa ispaat ke gunon ko bahut badal dete hai, parantu inamen carbon hi pradhan mishradhatukari tatv he. yah lohe kii kathorta tathaa pushtataa samaanupatik maatra main badhaata he, visheshkar uchit ushma upachaar ke uparaant.
 ispaat ek mishran he jisamen adhikansh hissaa loha kaa hota he. ispaat main 0.2 pratishat se 2.14 pratishat ke bich carbon hota he. loha ke saath carbon sabase kifayat mishrak hota he, lekin jarurat ke anusaar, isamen mangneej, chromium, vainadium or tangston bhi milaae jate hai. carbon or duusare padaarth mishra-dhaatu ko kathorta pradaan karte hai. louhe ke saath, uchit maatra main mishrak milakar lohe ko aavashyak kathorta, tanyata or sughatyata pradaan kiya jaataa he. louhe main jitna zyada carbon milaate hai ispaat utana hi kathor banataa jaataa he, kathorta badhane ke saath hi uski bhangurta bhi badhati jaati he. 1149 degree celsius par louhe main carbon kii adhiktam ghulyata 2.14 pratishat he. kam taapmaana par agar louhe main zyada maatra main carbon ho to isse cimentite kaa nirmaan hoga. louhe main agar isse zyada carbon ho to yah cast aayran kehalaata he, kyonki iskaa galanaak kam ho jaataa he. ispaat, cast aayran se isliye bhi alag hota he kyonki isamen duusare tatwon kii maatra atyant kam hoti he yani 1 se teen pratishat ke kareeb. ispaat jang-rodhi hota he or ise aasaani se veld kiya ja saktaa he.
 aajkal, grih-nirmaan, baandh, pul, sadak aadi main ispaat kaa bade paimaane par istemaal hota he or bazaar alag alag gunvattta vaale ispaat alag-alag daamon par uplabdh hai.
 hamaare jivan main ispaat kaa kaaphi prabhaav he - car jise ham chalaate hai, bhawan jisamen ham kaary karte hai, jis ghar main ham rahete hai or asankhya anya pahalu isamen aate hai. vidyut power line tower, prakritik gas pipe line, mashin upkaran aadi main ispaat kaa prayog hota he jisaki suchi kaaphi lambi he. gharon main hamaare pariwaron ko surakshit rakhane, hamaare jivan ko suvidhajanak banane main ispaat kaa mahatvapurn sthaan he. iskaa phayda nisandeh spasht he. ispaat atyadhik mahatvapurn, bahukaaryaatmak or sarvaadhik anukoolneey he. yadi ispaat nahin hota to maanav jati kaa vikaas sambhav nahin hota. ispaat ke bal par or sahaj prayog se viksit arthvyavastha kaa aadhaar rakhaa gaya tha. ispaat kaa vividh prayog kramshah ispaat kaa anukoolneey maapdand he jinhe ispaat ke nimnlikhit visheshtaon se aanka ja saktaa he -
 ispaat kaa anya padaarthon se tulana kii jaay to isaki utpaadan-laagat kam he. aluminium ko banane main jitna urja lagati he uskaa lagbhag 25% urja se loh ayask se loha banataa he. ispaat paryaavaran-mitra he, isko pun:chakrit kiya ja saktaa he. bhugarbha main 5.6% louh tatv vidyaman he at: iskaa kaccha maal kaa aadhaar bhi majboot he. ispaat kaa utpaadan anya sabhi aloh padaarthon ke kul utpaadan se bhi 20 guna adhik he.
 sab milakar ispaat ke lagbhag 2000 kismon kaa vikaas hua he jisamen 1500 prakaar ke ispaat ucch grad ke hai. tathaapi vibhinn prakaar ke gundharm vaale ispaat ke naye gradon ke vikaas kii aseem sambhaaven hai. hamaare jivan main ispaat ke upyog kaa mahatvapurn sthaan he or aane vaale varshon main iskaa upyog hota rahegaa.
 saadhaaran ispaat main, chaahe vah jis vidhi dwaara banaaya gaya ho, carbon tathaa manganeez 0.10 se 1.50 pratishat, silicon 0.20 se 0.25 pratishat, gandhak tathaa phosforus 0.01 se 0.10 pratishat tathaa tanba, aluminium or arsenic nune maatra main upasthit rahete hai. praaia: hydrogen, oxygen tathaa nitrogen bhi alp maatra main rahete hai. is jati ke ispaat kai prakaar ke kaam main aate hai. yadhyapi sabhi ispaat mishradhatu hi hai, tathaapi saadhaaran bolchaal main ispaat ko ek saral dhaatu hi mana jaataa he. upar die hue vishleshan se yadi kisi tatv kii maatra adhik ho, athwa ispaat main duusare tatv, jaise nikal, chromium, vanadium, tungsten, malibdinum, titanium aadi bhi hon, jo saamanyat: ispaat main nahin hote, to vishesh yaa mishra dhatviya ispaat banataa he. yantric gunon kii vruddhi ke liye hi saamanyat: yah milawat kii jaati he. ispaat kii kuch visheshtaayen, jo mishradhatukari tatwon dwaara prabhavit hoti hai, is prakaar hai:
  taiyaar ispaat kii pushtataa main vruddhi
  kisi nimnatam kathorta yaa pushtataa par chimdepan athwa sughatyata main vruddhi.
  us adhiktam motaai main vruddhi jise bujhaakar vaanchit seemaa tak kadaa kiya ja saktaa ho.
  bujhaakar kathorikaran kii kshamta main kami.
  thandhi reeti se kathorikaran kii dar main vruddhi.
  kharadane ityadi kii kriya sugamawa se kar sakane ke vichaar se kadai ko surakshit rakhkar sughatyata main kami.
  ghisaav-pratirodh athwa kaatane ke samathrya main vruddhi.
  icchit kathorta praapt karte samay anthne yaa chatakane main kami.
  unche yaa nimna taap par bhautik gunon main unnati.
  praarambhik chumbaksheeltaa tathaa adhiktam preran main vruddhi.
  prasahi bal, mandayan tathaa vidyut haani main kami .
  prasahi bal tathaa chumbakeey sthayitv main vruddhi.
  sabhi prakaar ke chubnkeey gunon main kami.
  ardra vaataavaran main morcha lagane main kami.
  ucch taap par bhi rasinic kriyasheeltaa main kami.
  rasinic vastuon dwaara akraman main kami.
 loha do prakaar ke ati upyogi sammapiya ravon ke rup main rahata he : elfaa loha, jiske thos ghol ko "ferite" kehete hai or gamma loha, jiskaa thos ghol "ostenite" he. shuddh lohe kaa elfaa rup lagbhag 910degree sein. se kam taap par rahata he; adhik taap par gamma rup rahata he. in donon roopon ke lohon main vividh mishradhatukari tatwon ko ghulanshiltaa ati bhinn he. vyapaarik carbon-ispaat, dhaatu-carmik vichaar se, louh carbide kaa pherite main ek vikshepan he, jisamen louh carbide kaa anupaat carbon kii maatra par nirbhar rahata he.
 carbon ispaat ke mote tukdon ko aisi vidhiyon tathaa daron se ek seemaa tak thandha kiya ja saktaa he ki pherite main cementite ke sambhav vitaranon main se koi bhi vitaran uplabdh ho jaae. sanrachana tathaa ushma upachaar ke vichaar se carbon ispaat ke apekshaakrit aise chote namoonay saralata se chune ja sakate hai jinamein saadhaaran taap par praaia: mahattam yantric gun hon.
 akthorikrut ispaat ke do avyavon main doosraa karbaide kala he. karbaide kii maatra, jo carbon ke anupaat par nirbhar rahati he, ispaat ke gunon ko badalati he. vikshepan main karbaide ke kanon ke rup tathaa uski sookshmata se yah or bhi adhik badalati he. ispaat ko kathor karne main tathaa pani chadhaate samay, mishradhatukari tatv kii upasthiti ant main praapt padaarth ko ekadam badal sakati he. falat: sanrachana or isliye ispaat ke gun, jo isi par atyadhik aadhaarit hai, austenite kii sanrachana tathaa dane ke pariman par nirbhar hai.
 bujhaae hue ispaat carbon ke matraanusaar vibhinn kathoratavaale hote hai. kathorta ke liye keval carbon par hi nirbhar hone main ispaat ko ekaek bujhaana padataa he. isse yaa to duusari buraaiyaan utpann ho sakati he athwa bahut bheetar tak kathorikaran nahin ho paata he. kuch ucch mishradhatviya ispaton main saadhaaran taap par hi apekshaakrit dhire dhire thanda kar, yah kathorikaran kuch anshon main praapt kiya ja saktaa he.
 bujhaae hue tathaa kathorikrut ispaton main aantarik tanaav hota he, jo phir se garam karke dur kiya jaataa he. is kriya ko pani chadhaanaa kehete hai.
 austenite roopantaran main carbon ke atirikt anya mishradhatukari tatv saamanyat: susti paidaa karte hai. coblt chhod anya tatwon kii upasthiti main bujhane par adhik gaharaai tak kathorikaran hota he. saadharantaya sabhi mishradhatviya ispaton tathaa bahut se carbon-ispaton main icchit gunon kaa acha sanyog uchit ushmaupachaar se praapt hota he.
 carbon - sade carbon-ispaat main, carbon kii maatra ko 0.1 pratishat se 1.0 pratishat tak yaa adhik badhaane par tanaav pushtataa badhati he. bujhaae hue carbon ispaat main tanaav pushtataa atyadhik bad jaati he, jaise 1 pratishat carbon par 150 ton varg inch tak. bujhaae hue tathaa pani chadaaye ispaat kii shakti pani chadhaane ke tapakram par nirbhar rahati he.
 aluminium - dhaatu ke daanon ke pariman ko niyantrit karne ke liye thodi maatra main aluminium, 3 pound prati ton tak, pighale hue ispaat main milaayaa jaataa he. sataha kii atyadhik kathoratavaale bhaagon main 1.3 pratishat tak aluminium rahata he.
 boran - boran ispaat aadhunik vikaas he. kuch nimna mishradhatviya ispaton main 0.003 pratishat jaisi kam maatra main boran milaae jane par kathor ho jane kii kshamta badhati he tathaa yantric gunon kii unnati hoti he.
 chromium - akele athwa duusare mishradhatukari tatwon se sanyojit chromium, ispaat kaa gharshan-avrodh tathaa kathor ho sakane kii kshamta badhaata he. adhik maatra main, 12 se 14 pratishat tak, hone par yah aklush ispaat kaa aavashyak tatv he. isi athwa isse bhi adhik maatra main chromium rahane par, nikal or kabhi-kabhi duusare tatwon ke saath milakar, tarah tarah ke ushma pratirohak ispaat tathaa vibhinn prakaar ke austenite ispaat banate hai jo marchen tathaa amla kii kriya ke prati atyadhik avarohakata ke liye prasiddh hai. chromium gharshan-avrodh kii unnati karata he; isliye 2 pratishat carbon ke saath 12 pratishat tak chromium kuch vishesh tarah ke yantron tathaa thappon ke liye ispaat banane main upyukt hota he. prishth kathorikaran tathaa nitriding ke liye ispaat main chromium praaia: 2 pratishat se kam hi hota he. sidhe kathorikrut chharro tathaa kuchalane kii mashinavaale golon ke ispaat main chromium kii maatra adhik hoti he.
 cobalt - coblt se, kuch ucch vegavaale yantric ispaton kii kaatane kii kshamta badhati he. kuch ushma pratirohak ispaton main, jaise gas terbin ingine ke dhale hue bladon main, yah prayukt hota he. adhik maatra main yah aise ispaat kaa aavashyak ang hota he jo un ati kathin paristhitiyon ko sahan karne ke liye banate hai jinamein gas terbin ke blade kaary karte hai. in upyaagon main coblt milaane se ispaat ko ushma avarohak gun, sataha par chippad na banane dene tathaa dhire-dhire maap main swat: parivartan ko rokane kii kshamta milti he. sthaayee chumbak kii mishradhaatuon main bhi coblt paryaapt maatra main rahata he.
 tanba - bina tanba ke ispaat kii tulana main tanba kii thodi bhi matraavaale ispaat main sanksharan-avrodh adhik hota he. gruhanirmaan ke liye prayukt athwa aise hi duusare prakaar ke naram ispaton main lagbhag 0.6 pratishat tak tanba rahata he.
 mangneej - ispaat kaa thospan badhaane ke liye tathaa bachi hui gandhak se milakar, sulphide ke kaaran, bhurabhuraapan rokane ke liye 0.5 se 1.0 pratishat tak mangneej milaayaa jaataa he.
 1.0 pratishat se 1.8 pratishat tak, manganeez ispaat kii tanaavpushtataa tathaa kathorta main vruddhi karata he. 13 pratishat mangneej-ispaat kaa ek alag hi varg he. aisa ispaat thonkane peetane se kadaa ho jaataa he, arthath sughaty tanaav padane par swayan kadaa ho jaataa he. kisi saadhaaran ushma upachaar dwaara iskaa kathorikaran nahin hota. yah adhiktar dhalaai ke liye prayukt hota he. jhaam ke oshth, chattan todanevaali mashiinon ke jabade, rail kii patariyon kii sanghi tathaa anya vishesh maarg sambandhi kaaryo main, jahaan ghisaai kii vishesh ashanka rahati he, iskaa upyog hota he.
 malibdinum - ispaat main malibdinum shakti, kathor ho sakane kii kshamta tathaa dhire-dhire swat: parivartan ke prati avrodh badhaata he. ucch tapakram par kaary karne ke liye ispaat kii kathorta surakshit rakhane main bhi malibdinum sahaayak he. isliye kuch ucch veg ispaton main tungsten ke ek ansh ke badale isi kaa upyog hota he. udhaaharan ke liye 5.5 pratishat malibdinum or 6 pratishat tungsten kaa ek ucchveg ispaat he, jo pramanik 18 pratishat tungsten kii tulana main upyogi or sasta hota he.
 nikal - ispaat main milaane ke liye sabase adhik upyog isi kaa hota he. pighale hue lohe main yah sabhi anupaaton main ghul jaataa he tathaa thanda hone par thos ghol banaata he. 5 pratishat tak rahane par yah ispaat kaa chimdaapan tathaa tanaav pushtataa badhaata he. yah kathor ho sakane kii kshamta ko bhi badhaata he, jisase pani main bujhane kii jagah tel main bujhaakar kathorikaran sambhav he. fatne tathaa anthne kii pravriti ko bhi kam karata he, jisase badi naap ke aise ispaat ko bhi acchhee tarah kathor kiya ja saktaa he.
 kuch prishth-kathorikaran ispaton main 1.0 se 5.0 pratishat tak nikal rahata he. nitriding ispaton main saadhaarant: nikal kii maatra adhik se adhik 0.4 pratishat tak hi simit he. 
 bahut se sanksharan-avarohak tathaa "steneles" austenitamay ispaton main nikal kaa ansh 8 pratishat tathaa isse adhik hota he. prasiddh 18 : 8 chromium-nikal-ispaat tathaa usase milte julate ispaat bhi isi varg main sammilit hai. kuch ati naveen prakaar ke ispaton main nikal kii maatra adhik hoti hai, jaise 20 pratishat yaa isse bhi adhik. ye ucch taap tathaa atyadhik dabaav kii sthitiyon main kaary karne ke liye upyukt hote hai; udhaahrant:, gas terbin ke sthir tave tathaa blade. 36 pratishat nikal kaa, ispaat, jo "invaar" naam se prasiddh he, apane ati nimna-prasar-gunank ke kaaran yatharthadarshi ghadiyon, swaritra tathaa bahut se vaigyanik upkaran banane main upyukt hota he.
 colombium - chromium ispaat yaa 18 : 8 chromium-nikal prakaar ke ispaat ko sthir karne ke liye 1 pratishat athwa aisi hi maatra tak colombium kaa upyog hota he. yah titanium ke sadrush hi kaary karata he.
 silicon - manganeez kii bhanti silicon sabhi ispaton main prarambh se hi, athwa ispaat banaate samay milawat ke kaaran, rahata he. isaki upasthiti se ispaat kaa anaksikaran hona praaia: nishchit sa ho jaataa he. silicon main, adhik maatra main rahane par, ispaat kii shakti tathaa kathor ho sakane kii kshamta badhaane kii tathaa aantarik tanyata kam karne kii pravriti hoti he. silicon manganeez ke kamaani vaale ispaat main isaki maatra 1.5 pratishat se 2 pratishat tak rahati he, jisamen manganeez kii maatra lagbhag 0.6-1.0 pratishat hoti he. silicon -chromium se bane injanon ke vaalvon ke ispaat main silicon kii maatra 3.75 pratishat hoti he. nikal-chromium-tungsten vaalvon ke ispaat main isaki maatra 1.0-2.5 pratishat hoti he.
 gandhak - jaisaa vidit he, ispaat main gandhak kaa hona saadharantaya updravprad he. mishradhatukari tatv ke rup main iskaa upyog keval svachhndatha se katanevaale ispaat main hota he.
 silinium- yah tatv gandhak ke sadrush hi kaary karata he.
 titanium - thodi maatra main milaane se yah ispaat kii sthirataa badhaata he or kehete hai, iske kaaran dane kaa pariman adhik sookshm hota he.
 tungsten - 20 pratishat tak kii maatra main tungsten ucchveg ispaat kaa aavashyak avyav he; isliye ki yah ispaat ko ushma upachaar ke baad atyadhik kathorta pradaan karata he, jo unche taap par bhi sthir rah jaati he. garm-thappa-ispaat tathaa duusare garm kaary ke liye upyukt ispaat main bhi iskaa upyog hota he. isamen isaki maatra 2 pratishat se lagbhag 10 pratishat tak hoti he.
 vanadium - ispaat main vanadium, fero-vanadium ke rup main milaayaa jaataa he. yah shaktishaalee schachhakaarak vastu he. isse ispaat kii sthirataa tathaa safai badhati he tathaa ushma upachaarit carbonamay or mishradhatviya ispaat ke yantric gun unnat hote hai. hawa main kathorikaran ke gun tathaa kaatane kii kshamta badhaane ke liye 1ha pratishat tak vanadium ucchveg yantric ispaat main prayukt hota he. ek prakaar ke prasiddh ucchveg ispaat main vanadium 4.5 jaise unche anupaat main rahata he.
 zirconium - kuch ucch chromium-nikal tathaa austenitamay 18 : 8 prakaar ke ispaat main, mukt katane ke gun dene ke liye, thodi maatra main yah tatv gandhak ke saath prayukt hota he.
 pramanik byore ke anusaar in ispaton kii antim tanaav-pushtataa 37-43 ton prati varg inch he, tathaa trotanvindu . moti chad ke liye 23 ton prati varg inch he. ye ispaat mote taur par nimnlikhit virgo main rakhe ja sakate hai:
  silicon ispaat,
  manganeez ispaat,
  taanbe kii thodi maatra ke saath manganeez ispaat.
  manganeez, chromium tathaa taanbe kii milawat kaa ispaat,
 varg 1 : silicon ispaat kii, jisaki moulikta amareeki he, antim tanaav-pushtataa 37.7-42.4 ton prati varg inch tathaa nimnatam trotanbindu 20.1 ton prati varg inch he. isaki tanaavpushtataa carbon kii unchi maatra ke kaaran utpann hoti he .
 varg 2 : is samooh ke ispaat adhiktar manganeez kii maatra par nirbhar hai.
 varg 3 : saamanyat: 0.25% se 0.5% tak taanbe kii milawat hone par varg ke samaan hi is varg kii bhi saadhaaran prakruti hoti he. manganeez ke saath taanbe kii maatra sanksharan-pratirodh badhaati he, jo narm ispaat kii apeksha 30-40% adhik ho jaati he.
 varg 4 : is varg ke ispaat main manganeez, chromium tathaa tanba mishrit rahata he. isamen unchaa trotanvindu tathaa saath hi unnat sanksharan avrodh miltaa he.
 motargadiyon kii crank dhuree sadaiv petakar hi taiyaar kii jaati he tathaa 45-65 ton prati varg inch kii saadhaaran seemaa tak tanaav-pushtataa praapt karne ke liye ushmaupachaarit hoti he. aavashyak ispaat kaa chunaav puraje kii pradhan motaai par nirbhar he. choti crank dhuree ke liye 0.40% carbon ispaat, bina nikal ke yaa 1.0% nikal sahit, athwa nimna mishradhatviya manganeez-malibdinum ispaat ko praathamikta di jaati he. baari crank dhuriyaan nikal-chromium-malibdinum ispaat kii banati hai, jo 55-65 ton prati varg inch tanaav-pushtataa ke liye ushma-upachaarit rahati hai. nikal-chromium ispaat main, jo pani chadhaai hui avasthaa main upyukt hota he, pani chadhaane par bhurabhuraapan bachaane ke liye malibdinum kii milawat ek maanak prachlan he.
 hawaii ingine kii crank dhuree ke liye nitriding ispaton kaa upyog prachlit he. ye chromium malibdinum ispaat hote hai jo 60-70 ton prati varg inch tanaav-pushtataa tak ushma-upachaarit kiye jate hai.
 motor main sambandhak dandon ko madhyam carbon yaa mangneej-malibdinum ispaat se, jo 45-65 ton prati varg inch tanaav-pushtataa tak ushma-upachaarit hote hai, petakar banaaya jaataa he. hawaii ingine ke sambandhak dand ke liye 3.5% nikal ispaat, 55-65 ton prati varg inch tanaav-pushtataa dene ke liye upachaarit, tathaa nikal-chromium-malibdinum ispaat, 65-70 ton prati varg inch tanaav-pushtataa tak upachaarit, anukool hai.
 motor ke vaalvon ke liye 3.5% silicon or 8.5% chromium vaale ispaat kaa upyog hota he tathaa kabhi-kabhi austenitamay ispaat, jisamen 13% chromium, 13% nikal, 2.5% tungsten tathaa 0.4% carbon hota he, nishkaasak valve ke liye prayukt hota he.
 crank dhuree tathaa tapat prishthkathorikrut ispaat ke banaae jate hai, jisamen 5% nikal ispaat athwa 4% nikal or 1.3% chromiumvaale ispaat kaa prayog hota he.
 daantidaar chakron kaa vinaash thakaan se utana nahin hota jitna ghisne ke kaaran. ye adhiktar prishthkathorikrut ispaat se banaae jate he; jaise 0.20-0.28% carbon sahit 2 pratishat nikal molibdinum ispaat, 3% nikal ispaat athwa 5% nikal ispaat.
 is kaary main prayukt saamagree mote taur par teen shreniyon main vibhakt kii ja sakati he. inamen se pehla feritic yaa an-astenitamay varg kaha ja saktaa he, jisamen ve mishra dhaatuen hai jo udhaahrant: 600 degree sein. adhiktam taap tak kaary ke liye anukool hai.
 duusari shrenee main ve mishra dhaatuen hai jinka vikaas pradhanat: chippad na banane dene kii unchi kshamta ke liye hua he tathaa jinaki bhaar sanbhaalane kii kshamta par adhik dhyaan nahin diya gaya he. is varg main aanevaale ispaton kii rasinic sanrachana main adhik antar he. feritic tathaa astenitamay donon prakaar kii mishra dhaatuen isi main hai. kam shakti ke antardah ingine main valve-ispaat ke rup main prayukt honevaale sade 6% chromium ispaat se lekar dhaale athwa petakar banaae gaye 65% nikal or 18% chromiumavaali mishra dhaatuon tak, jo namak ke gholwale ushmakon main tathaa anya sanksharak paristhitiyon main ucch taap par prayog ke liye upyukt hoti hai, is varg main sammilit hai.
 teesri shrenee main ve astenitamay mishra dhaatuen aati hai jo 600 degree sein. se upar ke taap par dhire-dhire honevaale swat: parivartan ke viruddh unchi pratirohak shkti ke liye hi banaai gai hai. is sthiti main morcha tathaa chippad na banane dene kii acchhee kshamta bhi aavashyak he. is tritiy varg kaa aadharbhoot padaarth prasiddh 18% chromium or 8% nickelavaala "steneles" ispaat he, parantu kuch naveen tathaa shreshth mishra dhaatuen ati jatil prakruti kii hai. inamen loha keval alp maatra main hi ek ashuddhi ke rup main rahata he.
 aadhunik vaashp terbin, parishuddh mashin kiye hue aise angon se bani rahati he jinhen ucch taap par atyadhik tanaav tathaa bahudhaa kathin sanksharan kii sthiti sahan kerani padati he tathaa jo lambii avadhi tak lagaataar kaary main lage rahete hai. terbin kii dhuree petakar banaae gaye, tel main bujhaakar kathor kiye gaye tathaa kuch pani utaare hue carbon ispaat kii hoti he, jisamen carbon lagbhag 0.4% tathaa manganeez 0.5 se 1.0% tak hota he. ucch dabaavvaale terbin kii dhuree aantarik tanaav rahit kiye tathaa pani chadhe carbon-malibdinum-vanadium ispaat se banati he. terbin ke silinder ke liye praaia: sada kaa rabanavaale athwa carbon-manganeez-vaale ispaat kaa upyog hota he. keval un silinderon ke liye jo ati ucch taap par kaary karte hai 0.5% malibdinum ispaat kii aavashyaktaa padati he. blade ke liye vividh steneles ispaat tathaa unchi nikal mishradhatuen prayukt hui hai. aajkal sabase adhik prayukt honevaala padaarth 13% chromium-nimna-carbon ispaat he.
 aajkal ke byler 6000 sein. tak taap tathaa 3,200 pound prati varg inch se adhik daab par kaary karte hai. dhol saral carbon-ispaat, athwa 3% nikal, 0.7% chromium or 0.6% malibdinmavaale ispaat se lavangit karke, athwa veld karke, athwa tapt petakar banaae jate hai. byler kii naliyaan praaia: carbon-ispaat, athwa chromium-malibdinum ispaat kii thos khinchi hui hoti hai.
 aadhunik rasinic udyog main rasinic kriya karaane tathaa vibhinn gaison ko rakhane ke liye daabasah baratanon kii aavashyaktaa padati he. in baratanon ke liye upyukt padaarth teen varg ke hote hai: carbon ispaat, mishradhatu ispaat tathaa steneles ispaat. saamanyat: madhyam tanaav-pusht ispaat, jinamein manganeez kii maatra 1.5 se 1.8% tak tathaa 0.25% carbon rahata he tathaa jinaki tanaav-pushtataa 37 se 45 ton prati varg inch tak hoti he, madhyam tathaa ucch daab par kaary ke liye daabasah baratanon main upyukt hote hai.
 sadaiv viksit hoti hui nai rasinic vidhiyon ke kaaran tathaa un vishesh, naveen paristhitiyon kaa saamana karne ke liye jo in vidhiyon main upasthit hoti he, vibhinn prakaar ke ispaat tathaa anya dhaatuon kaa upyog hota he. rasinic udyog main maal rakhane ke baratanon, anek mashiinon or bahut prakaar ke nirmaan baratanon tathaa naliyon aadi ke liye naram ispaat hi atyadhik prayukt hota he. chromium tathaa chromium-nikal astenitamay sanksharan avarohak ispaat kaa upyog rasinic udyog main bahut hai. prachlit ispaat kii rasinic sanrachana main 18% chromium, 8% nikal tathaa lagbhag 0.18% carbon rahata he tathaa ise titanium yaa niobium kii sahaayta se sthaayeekrut kar diya jaataa he. parantu aise ispaat kaa sanksharan-avrodh 2.5-3% malbdinum milaane se atydhik bad jaataa he. rasinic udyog main ucch taap par kaary ke liye 25% chromium tathaa 20% nickelavaala ispaat vyavahrut hota he.
 aadhunik utpaadan-vidhiyon kaa vikaas aujaar banane main kaam aanevaale aise ispaat kii unnati par hi bahut kuch nirbhar rahaa he jo uttarottar kathin paristhitiyon main bhi kaary kar sake.
 vaise to aujaari ispaat aganit prakaar ke hai, par unhen suvidhapurvak in saat samoohon main baanta ja saktaa he:
  sade carbon aujaari ispaat,
  nimna mishradhatviya aujaari ispaat,
  tel main bujhaakar kathor kiya janevaala aujaari manganeez ispaat,
  aghat-pratirohak aujaari ispaat,
  ucchkarban ucchkromium mishradhatu,
  ucch veg ispaat tathaa garam thappe kaa ispaat,
  nikal-chromium-malibdinum ispaat.
 upar die hue ek yaa adhik moulik gun, inamen se prayek samooh main adhik ansh tak paae jate hai.
 ek baar pani main bujhaakar iskaa prishth kathor, komal tathaa saadhaaran kathorta kaa banaaya ja saktaa he.
 carbonavaale aujaari ispaat main 0.2 se 0.5% tak vanadium kii upasthiti daanedaar hona rokatii he tathaa kathorikaran kii kshamta ko laabhadaayak seemaa tak badhati he. 1.5% chromium milaane se kathorikaran kii kshamta tathaa gharshan-avrodh badhata he or yadi manganeez 0.5 tathaa 0.75% ke bich main sthir rakhaa jaae to yah tel main bujhaakar kathorikaran yogya ispaat ho jaataa he. 1.2% carbon tathaa 1.3% tungstenvaala ispaat, jo praaia: dhatukat aari ke fal ke liye prayukt hota he, iskaa ek acha udhaaharan he.
 tel main bujhaakar kathorikrut pramanik ispaat main 0.8-1.0% carbon tathaa 1.0-2.0% manganeez rahata he.
 is prakaar ke ispaton main se saralatam ispaat main 0.6% carbon, 0.6% manganeez tathaa 0.4-1.4% chromium rahata he. jisamen adhik chromium rahata he vah mote yantron ke liye upyukt hota he.
 pramanik mishradhatu main 2.2-2.4% carbon tathaa 12-14% chromium rahata he. isamen ucch gharshan-avrodh tathaa ucch sanksharan-avrodh kaa gun hota he. yah tel main bujhaakar kathor kiya ja saktaa he, parantu 1% malibdinum kii milawat ise vaayu main kathorikaran yogya mishradhatu bana detii he.
 unche taap par kaary karte samay acchhee kathorta tathaa kaatane kaa dhar surakshit rakhane kii kshamta hi ucchveg ispaat kaa mukhya gun he. adhik upyog main aanevaale is prakaar ke ispaat main lagbhag 0.75% carbon, 1.8% tungston, 4% chromium tathaa 1.5% vanadium rahata he.
 0.3-0.6% carbon, 4% nikal, 1.3% chromium tathaa 0.3% malibdinum sahit ispaton main atyadhik chimdaapan hota he.
 chumbakyukt yantron ke bahut se aise kaaryo main jahaan pehle keval vidyucchumbak hi vyavahrut hote the, ab naveen khojon ke kaaran, sthaayee chumbak safaltaapurvak prayukt hote hai. chumbak ispaat do virgo main vibhajit kiya ja saktaa he - vah jo mortencyttic ispaat hota he tathaa vah jisamen avakshepan kii vidhi dwaara chumbakeey kathorta utpann kii jaati he. martencyttic ispaat chromium ispaat, tungsten ispaat tathaa coblt ispaat ko milakar banaaya jaataa he. avakshepan dwaara kathorikrut mishradhaatuon main aluminium, nikal, coblt tathaa tanba, kuch titanium, niabyam yaa malibdinum ke saath rahete hai.
 1900 i. tak, saadhaaran upyog main, loha hi akele "naram" lauhachumbakeey vastu tha. tatpashchaat anek mishradhaatuon kaa pravesh hua, jinamein samuchit ushma upachaar se unchi praarambhik chubksheeltaa tathaa nimna mandayan haani utpann hoti he! inhen paar-mishradhatu kehete hai. nikal-loha kii bahut si mishradhatuen, jinamein duusari dhaatuon kii alp pratishat main hi milawat rahati he, is kshetra main ati shreshth thahari hai. in mishradhaatuon main 35-90% nikal rahata he tathaa inamen milaai janevaali pradhan dhaatuen malibdinum, chromium tathaa tanba he.
 ejiniyari main aise ispaat tathaa mishradhaatuon ke anek upyog hai, jo yantric tanaav sah sake yaa sahaara de saken, parantu aasapaas main chumbakeey kshetra kii vruddhi na karen. inaki chumbak-pravriti ko lagbhag shunya tathaa chubnkshiltaa ko lagbhag ikai tak pahunchnaa chahie. is kaary main prayukt honevaale padaarth nimnlikhit hai: astenitamay mishradhatu dhalwaan loha tathaa ispaat, taapasamakaara mishradhatu jinamein pradhanat: nikal or loha rahata he tathaa saath main kabhi kabhi manganeez yaa chromium hota he, tathaa nishchumbakeey ispaat .
 yah mishradhaatuon ke un samoohon kaa pratinidhi he jo vayumandal tathaa carbonic or acarbonic amlon se kalushit nahin hote hai. saadhaaran ispaat kii apeksha ye adhik taap bhi sah sakate hai. ispaat main ye gun chromium milaane se utpann hote hai. chromium ispaat ke bahya tal ko niskriy bana detaa he. pratirodhi shakti kii vruddhi ke liye isamen nikal bhi milaayaa jaataa he. nikal ke sthaan par anshat: yaa purnat: manganeez kaa bhi upyog kiya jaataa he. aklush ispaat ke nirmaan main lohe main kabhi-kabhi tamra, cobalt, titanium, niobium, tentalium, colombium, gandhak or nitrogen bhi milaayaa jaataa he. inaki sahaayta se vibhinn rasinic, yantric or bhautik gunon ke aklush ispaat banaae ja sakate hai.
 vistrut vivaran ke liye dekhen - steneles steel
