 rugaved main ganga kaa varnan kahin-kahin hi miltaa he par puraanon main ganga se sambandhit kahaniyaan apane-aap aa gayi. kaha jaataa he ki ek prafullit sundari yuvati kaa janm brahmadev ke kamandal se hua. is khaas janm ke bare main do vichaar hai. ek kii manyata he ki vaaman rup main rakshas bali se sansar ko mukt karaane ke baad brahmadev ne bhagwaan vishnu kaa charan dhoyaa or is jal ko apane kamandal main bhar liya. duusare kaa sambandh bhagwaan shiv se he jinhone sangeet ke durupyog se peedit raag-raagini kaa uddhaar kiya. jab bhagwaan shiv ne naarad muni brahmadev tathaa bhagwaan vishnu ke samaksh gaanaa gaaya to is sangeet ke prabhaav se bhagwaan vishnu kaa pasinaa bahakar nikalne laga jo brahma ne use apane kamandal main bhar liya. isi kamandal ke jal se ganga kaa janm hua or vah brahma ke sangrakshan main swarg main rahane lagi.
 aisi kimbadanti he ki prithvi par ganga kaa avataran raja bhagirath ke kathin tap se hua, jo suryavanshi raja tathaa bhagwaan ram ke purvaj the. mandir ke bagal main ek bhagirath shila he jahaan bhagirath ne bhagwaan shiv kii aradhana kii thi. kaha jaataa he ki jab raja sagar ne apana 100waan ashwamegh yajna kiya to indradev ne apana rajya chhin jane ke bhay se bhaybheet hokar us ghode ko kapil muni ke ashram ke paas chipa diya. raja sagar ke 60,000 putron ne ghode kii khoj karte hue tap main leen kapil muni ko pareshaan evam apamaanit kiya. kshubdh hokar kapil muni ne aagney drushti se tatkshan sabhi ko jalaakar bhasma kar diya. kshamaa yachana kiye jane par muni ne bataaya ki raja sagar ke putron kii aatma ko tabhi mukti milegi jab gangaajal unka sparsh karegaa. sagar ke kai vanshajon dwaara aradhana karne par bhi ganga ne avatarit hona asweekaar kar diya.
 ant main raja sagar ke vanshaj raja bhagirath ne devataaon ko prasann karne ke liye 5500 varshon tak ghor tap kiya. unki bhakthi se khush hokar devi ganga ne prithvi par aakar unke shaapit purvajon kii aatma ko mukti dena sweekaar kar liya. devi ganga ke prithvi par avataran ke veg se baari vinaash kii sambhaavna thi or isaliye bhagwaan shiv ko raji kiya gaya ki ve ganga ko apni jataaon main baandh len. (gangotri kaa arth hota he ganga utari arthath ganga neeche utar ai isaliye yah shahar kaa naam gangotri padaa.
 bhagirath ne tab ganga ko us jagah jane kaa rasta bataaya jahaan unke purvajon kii raakh padi thi or is prakaar unki aatma ko mukti mili. parantu ek or durghatana ke baad hi yah hua. ganga ne jaahnu muni ke ashram ko pani main dubaa diya. muni krodh main puri ganga ko hi pi gayi par bhagirath ke aagrah par unhone apane kaan se ganga ko baahar nikaal diya. isaliye hi ganga ko jahnavi bhi kaha jaataa he.
 barfili nadi gangotri ke muhane par, shivlinga chotii ke aadhaar sthal par ganga prithvi par utari jahaan se usne 2,480 kilometre gangotri se bengal kii khadi tak kii yatra shuru kii. is vishaal nadi ke udgam sthal par iskaa naam bhagirathi he jo us mahaan tapasvi bhagirath ke naam par he jin ke aagrah par ganga swarg chhodkar prithvi par aayi. devprayag main alaknanda se milane par iskaa naam ganga ho gaya.
 mana jaataa he ki mahakavy mahabharat ke nayak pandavon ne kurushetra main apane sage sambandhiyon kii mrityu par praayshchit karne ke liye dev yajna gangotri main hi kiya tha.
 ganga ko praayah shiv kii jataaon main rahane ke kaaran bhi aadar paati he.ek duusari kimbadanti yah he ki ganga maanav rup main prithvi par avatarit hui or unhone pandavon ke purvaj raja shantanu se vivaah kiya jahaan unhone saat bacchon ko janm dekar bina koi kaaran bataaye nadi main baha diya. raja shantnu ke hastkshep karne par aathven putr bhishma ko rahane diya gaya. par tab ganga unhen chhodkar chali gayi. mahakavy mahabharat main bhishma ne pramukh bhoomika nibhaai.
