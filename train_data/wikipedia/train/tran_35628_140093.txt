 shakti varsh 1982 main release hui ek prasiddh hindi film he, jiskaa nirdesan prakhyat filmkaar ramesh sippi ne kiya he.
 is film se pehali baar ramesh sippi ne apane gharelu binar ‘sippi films’ se baahar jaakar nirmaataa mushir-riyaaz kii company em.aar. productions ke liye film kaa nirdesan kiya. apane nirmaan ke dauraan ye film charchaa main rahi or film premiyon main is film kaaphi utsukata ban gayi kyonki is film main pehali baar abhinay jagat ke maharathi samajhe jane vaale do kalakaar- dilip kumaar or amitabh bachchan pehali baar ek saath kaam kar rahe the. 
 is film kaa lekhan saleem-javed kii safal jodi ne kiya tha jo isse pehle ramesh sippi ke liye anek safal filmein- andaaz, sita or gita , 'sholay ' or shaan kaa lekhan kar chuke the. ramesh sippi 'madar india' kii tarah ek film bananaa chaahate the jisame pita ko apane aadarshon ke liye putr kaa balidaan karte hue dikhaaya jaae. unhone shivaji ganeshan kii ek tamil film ke adhikaar kharidkar apane lekhakon kii team saleem-javed ke saath milakar us film kii kahani ko viksit kiya or ‘shakti’ film kii script ko taiyaar kiya. 'shakti' film kii kahani, patakatha or prastutikaran main saleem-javed kii pichhali film diwaar kaa saafe asar dikhaai detaa he jo swayan ‘madar india’ or 'ganga jamuna' se prerit thi .   
 ashvini kumaar ek karttavyanishth police adhikari he. ashvini kumaar kukhyat gangster je.ke. ke ek saathi yashavanth ko giraftaar kar letaa he. use chhudaane ke liye je.ke. ashvini kumaar ke bete vijay ko uthaa letaa he or ashvini kumaar se apane saathi ko chhodane ko kahata he. par ashvini kumaar yah kahkar yashavanth ko chhodane se manaa kar detaa he ki chaahe uske bete ko maar bhi diya jaae par wo yashavanth ko nahin chhodega. maasoom vijay apane pita kii ye baat sun letaa he or iskaa uske dilo-dimag par gaharaa asar padataa he. kisi tarah vijay je.ke. ke changul se to bhaag jaataa he par uske man main apane pita ke liye izzat or pyaar khatm ho jaataa he. vaqt ke saath-saath vijay or uske pita main dooriyaan badhati jaati hai.
 bada hone par vijay kuch berogari kii vajah or kuch apane pita se duriyon ke kaaran aparaadh kii duniya main daakhil ho jaataa he. thode hi dinon main vijay swayan ek janaa- mana gangster ban jaataa he. ab gangster vijay kanoon ke ek taraf he or di.es.pi. ashvini kumaar duusari taraf. media is baat ko lekar ashvini kumaar kii eemaandaaree par sawaal uthaati he to ashvini kumaar vijay ko pakadaney kaa bidaa uthta he or vijay ke peeche pad jaataa he. ant main ashvini kumaar ke haathon vijay maaraa jaataa hai. marate-marate vijay apane pita se apane bure kaamon ke liye maafi maangata he or bataata he ki bachapan kii us ghatana ke baavjood wo unako bahut pyaar karata rahaa. 
 film main pita-putr kii kahani saath-saath vijay or uski maan ke bich maan-bete kii maarmik kahani evam vijay or uski premika roma kii prem-kahani bhi chalati rahati he.
 
 ramesh sippi kii pichhali anek filmon kii tarah is film ke geet bhi anand bakshi ne likhe or sangeet rahul dev burman dwaara taiyaar kiya gaya. 
 sabhi geet anand bakshi dwaara likhit; sara sangeet rahul dev burman dwaara rachit.
 in geeton main se do geet 'hamane sanam ko khat likhaa' or 'jane kaise kab kahan' aaj bhi behad lokapriy hai.
 haalaanki release ke samay film ko samikshakon kii taareef or saraahna mili parantu box offis par film ko saadhaaran safalataa hi mili. usee varsh release hui amitabh bachchan kii anya filmon ‘namak halaal’, ‘kaaliya’, ‘khuddar’ or ‘satte pe satta’ or dilip kumaar kii release hui film 'vidhaataa' kii tulana main is film ko kuch kam safalataa mili, par ab is film kii ginati 80 ke dashak kii shreshthatam filmon main kii jaati he! 
 is film ne varsh 1982 ke liye sarvshereshth film, sarvshereshth screenple, sarvshereshth dhwani-sankalan or sarvshereshth abhinayta kaa filmphere puraskaar hasil kiya. dilachasp baat ye he ki is film ke liye dilip kumaar or amitabh bachchan donon hi sarvshereshth abhinayta ke puraskaar ke liye namit kiye gaye the par puraskaar jeetne main dilip kumaar kaamyaab rahe.  
