 france or germany ke bich lagbhag 13 maheene tak chalanevaali ladaai francisi german yuddh kehalaati he jiske parinaam france kii paraajay, nepolian rajvansh kii satta kaa ant tathaa tritiy ganatantr kii sthapana or prasha ke netritv main ekikrut german rajya ke udai ke rup main hue.
 lambey kaal se france or prasha ke sambandh tanaavpurn chale aa rahe the kintu jab prasha 1866 main austria ko jitkar saare germany kaa netaa ban baitha to france ko uski shakti se bahut khatra mahasoos hua. yuddh kii sthiti us samay utpann ho gai, jab spain kii rani izabela ke rajchyut hone ke baad general prim ne prasha ke ek rajkumaar lopold ko spain kii gaddi par baithne ke liye aamantrit kiya. france ko prasha ke rajkumaar kaa spain kaa raja bananaa, apni suraksha ke liye bahut khatarnaak laga. nepolian tritiy ne prasha ke raja se aagrah kiya ki vah spain ke maamle se dur rahe. prasha ke rajkumaar ne spain kii gaddi se apana naam to waapas le liya, kintu francisi rajdoot kaa yah aagrah ki prasha kaa samrat vidhiwat aashwaasan de ki uske vansh kaa koi vyakti spain kaa rajdhikari nahin banegaa, asweekaar kar diya gaya. isapar july, 1870 main france ne prasha ke viruddh yuddh kii ghoshnaa kar di or senaayen german seemaa kii ore badha deen. duusari ore yah chunauti na keval prasha dwaara varan sabhi german rajyon dwaara sweekaar kii gai or german senaayen yuddh ke liye sannaddh ho gayi.
 yuddh ke aarambh main francisi senaaon ne nepolian tritiy ke netritv main german sena ke pratham bhaag ko peeche hatane ke liye baadhya kar diya, kintu uske baad german senaaon ne france kii ek ke baad ek sthitiyon par adhikaar karnaa aarambh kiya. ant main nepolian tritiy bhi bandi ho gaya. lagaataar honevaali paraajay se france kii janata kshubdh ho uthi or usne nepolian ko sattachyut karne kii maang kii. 4 sitambar ko france ganatantr ghoshit hua. 19 sitambar ko german senaaon ne paris gher liya.
 germanon ne bahut dinon tak paris par gheraa kaayam rakhaa. nagar bhukhmaree kii seemaa tak pahunch gaya. nagar par teen saptaah kii lagaataar bambaari ne francisi sarkaar ko aatmasamarpan ke liye vivash kar diya. 28 janvari ko asthaayee sandhi hui. usamen france ne paris ke nikatavarti sabhi kile germany ko saunp die. 20 karod frank harjane ke bataur bhi dene pade. iske baad france kii assembly kaa chunaav hua or thiye navgathit sarkaar ke adhyaksh niyukt hue. unhone varsai main germany ke saath shantisandhi main bhaag liya. yudhviram ke teen baar badaye jane ke baad 26 farvari 1871 ko varsay main shanti sandhi par hastakshar kiye gaye. sandhi main france par teen sharten laadi gayi - 
 france kii assembly ne 1 march ko in sharton ko maan liya or usee din german senaaon ne paris main pravesh kiya. yuddh ke harjane kii antim kisht 5 sitambar 1873 ko adaa hui. 13 sitambar tak germany ne france kaa sara kshetra khaali kar diya.
