 durgadas ek upanyaas he jo ek vir vyakti durgadas rathod ke jivan par munshi premchand dwaara likhit he. ise ek vir gaatha bhi kah sakate hai jisase hamen kai sikh milti he. yah bal sahitya ke antargat aata he tathaa iske mukhya prakaashak bhartiya gyanpith he.
 isamen bataaya gaya he ki kis prakaar raja yashawantisingh ke sevak durgadas nen uske mrityu ke baad raja ke putr ajitsingh ko aurangzeb tathaa uske mughal sena se surakshit kiya tathaa aurangzeb ko marwar se bhagaakar ajitsingh ko raaj saunpa.tathaa kis prakaar use dusht ajitsingh se dur bhaagna padaa.
 durgadas mahaan upanyaaskaar munshi premchand kaa aitihaasik upanyaas he jo mukhyat: urdu lipi main likhaa gaya or jiskaa hindi anuwaad pehali baar san 1915 main prakashit hua tha. isamen ek vir kii sangharmpurn gaatha he jo apane mathrabhumi ke liye apana sar katwane tak ko taiyaar tha. swayan premchand unka bakhaan karte hai.
 premchand ke shabdon main -- raajapootaana main bade-bade shur-vir ho gayi hai. us marubhumi ne kitne hi nar-ratnon ko janm diya he; par vir durgadas apane anupam aatm-tyaag, apni niyaswaarth seva-bhakthi or apane ujjwal charitra ke liye kohnur ke samaan hai. auron main shaury ke saath kahin-kahin hinsa or dwesh kaa bhav bhi paaya jayega, kirti kaa moh bhi hoga, abhimaan bhi hoga; par durgadas shur hokar bhi sadhu purush the.
 isamen premchand ne apni rachanashiltaa kaa parichay dete hue mahatvapurn tathy samahit kiye hai. abhi isaki pustika bhartiya gyanpith dwaara prastut he jiskaa is press se pehla sanskaran 1 janvari san 2011 main prakashit hua. yah katha, vir gaatha premiyon ke saath hi sahitya or itihaas shodharthiyon ke liye bhi upyukt he.
 durgadas ek baar san 1915 main sachitr prakashit hui thi, yah mukhya rup se bal pustika ke rup main prakashit hui jiske peeche premchand ji kaa uddeshy us samay ke baalkon ke man main deshprem kii bhaavana jaagrit karnaa tha, jisamen ve purnat: safal hue.
 durgadas kii bhoomika jise swayan premchand nen likhaa, unhi ke shabdon main nimnaankit he --
 baalkon ke liye raashtra ke sapooton ke charitra se badhkar upyogi, sahitya kaa koi doosraa ang nahin he. isamen unka charitra hi balvan nahin hota, unamem rashtraprem or saahas kaa sanchaar bhi hota he. raajapootaana main bade-bade shoorveer ho gayi hai. us marubhumi ne kitne hi nar-ratnon ko janm diya he, par vir durgadas apane anupam aatm-tyaag, apni niyaswaarth sevabhakti or apane ujjwal charitra ke liye kohnur ke samaan hai. auron main shaury ke saath kahin-kahin hinsa or dwesh kaa bhav bhi paaya jayega, kirti kaa moh bhi hoga, abhimaan bhi hoga, par durgadas shur hokar bhi sadhu purush the. inhen kaarnon se hamane vir-ratna durgadas kaa charitra baalkon ke saamne rakhaa he. hamane cheshtaa kii he ki pustak kii bhashaa saral or bamuhaavara ho or usamen baalkon kii ruchi utpann ho. -premachand
 isse unke uddeshy kaa pataa chalata he.
 premchand ke kathaon tathaa upanyaason main pariched dene kii style tathaa taratamyata or bilgau samahit hai, pathak isse parichit hai tathaa inaki rachanaae pathakon kii pariksha main uteern huin.
 dvivedi yug main ve hi ekmaatr anvay or vyatirek ke gyani the. 'durgadas' main bhi iskaa svachhand prayog dikhataa he. 
 durgadas upanyaas ek satya katha he jiske paatr tathaa sthaan bhugolic tathaa aitihaasik rup se darshaae gaye hai.
 jodhpur ke vir senapati ashkaran ke putr durgadas tathaa jaskaran the san 1605 main dhokhe se ashkaran kii mrityu ke baad maharaj yashavanth singh nen durgadas tathaa apane putr prithvi singh ko laad se paala. aurangzeb ke kehanen par maharaj dackhin kii subedari par chale gaye, durgadas ko saath liya or prithvisingh ko rajya main chhod diya.dackhin ke raja shivaji se yashwantsingh kii dosti ke baad mughal vahaan surakshit ho gaye.phir aurangzeb ne raja ko kabul bheja tathaa vahaan ke musalamaanon se ladate hue do rajkumaar maare gaye. vahaan marwar se aurangzeb ne prithvi singh ko bhi dilli bulaakar maar daalaa. or marwar par kabja kar liya. idhar bacchon ke marane se jaswantsingh kaa bhi dehavsaan ho gaya. raja nen marane se pehle kaha tha ki unki do patni bhaati or hadi garbh se thim tathaa vah unhi ke santan ko raja bananaa chaahate the.raja ke saanth in donon raniyon ko chhodkar sab sati ho gaye.
 rani kaa baccha paidaa hua jiskaa naam ajit rakhaa gaya, duusare din hadi kaa bhi baccha paidaa hua jiskaa naam dalthambhan rakhaa.dilli jate jate dalthambhan thand se maaraa gaya vahaan aurangzeb nen rajkumaar ajit ko dilli main rakhane kii baat kahi. durgadas nen aanandadaas khechi ke saath rajkumaar ko dugaba naamak gaanv main jayadev brahman ke ghar bhej diya.
 aurangzeb nen kotwaal bheje or donon raniyon nen aatmahatya kar lee. ladaai main jo bache the ve durgadas ke saanth raniyon kaa shav lekar chale or abu kii pahadiyon main dah kriya kii.sab log brahman ke yahan gaye or ek din baad sab kalyangarh durgadas ke ghar chale gaye vahaan durgadas kii budhi maan tathaa uskaa bhai jaskaran or uskaa betaa tejkaran tha. badshaah nen jaswantsih ke bhattije ke kehane par yah farmaan jari kiya ki saare rajputon ko jinda yaa murda pakad ke lao.sab rajput bhaage, idhar durgadas soningi ke saath awagadh chale gaye vahaan shoningi nen ek sandukchi dete hue bolaa "yah raja kaa diya hua he, ise main surakshit nahi rakh saktaa ise tum le lo tathaa jodhpur main jo yuvak raja bane use de dena, kholana mat!"
 durgadas us sandukchi ko lekar chalaa gaya. raste main do rajputon ko mughal sipaahi ghere the jisamen se ek mar gaya tha or mahasingh naamak ghayal tha. unhe bachaate hue durgadas nen joravar ko maar daalaa or mahasingh ko saath le apane ghar pahunchaa. subah hote hi durgadas apane bete tathaa bhai ke saath maan se vidaa lekar jane laga or vah sandukchi apane naukar nathu ko de di. unke jane ke baad shamsher khan aayaa or durgadas kii maan ko berahami se maar daalaa shamsher ke ek sainik khudabaksh ke sang mahansih maado chale gaye or nathu durgadas ko maan kii maut kii khabar dene chalaa gaya. 
 durgadas mata ke mrityu kii baat se agbabula ho sidhaa jaakar shamsher khan ko maar daalaa.
 isi prakaar kai mahaan kaam karte hue usne aurangzeb ko marwar se bhaga diya. 
 ab durgadas boodha ho chalaa tha usne ajitsingh ko rajgaddi par bitha diya, ajitsingh ghamand main aakar durgadas ko maarane kii koshish kii par aakhir use bhi pataa chal hi gaya ki jiske dar se aurangzeb bhaag gaya use wo kya kar sakegaa.
 vir durgadas jodhpur se chale gaye or thode din rana jaisingh ke yahan rahe or phir ujjain chale gaye, bache dinon main shraddha se mahakaleshwar kii puja kii. sanwat 1765 main unka dehanth ho gaya.
 vir durgadas rathod kii mrityu to ho gai parantu unki virgatha sadaa ke liye amar rahegi.
 ant main premchand likhte hai jisane yashawantisingh ke putr kii praan-raksha kii or marwar desh kaa swami banaaya, aaj usee vir kaa mrit sharir kshipraa nadi kii sukhi jhaau kii chita main bhasma kiya gaya. vidhaataa! teri lila adbhut he.
 bhagwaan kii lila bhagwaan hi jane...
