 stoic darshan arestu ke baad yunaan main viksit hua tha. 
 stoic darshan yaa stoikawaad ek pracheen greek darshan he jo ki 300 BC ke aasapaas citium ke nivasee jeno dwaara tapasyavaad ke parishkaran ke rup main viksit kiya gaya. yah vinaashkari bhaawanaaon par kaabo paane ke saadhan ke rup main tathaa aatm-niyantran or dridhtaa ke vikaas ko sikhaata he. yah bhaawanaaon ko pratispardhaatmak rup se bujhane kii koshish nahin karata he, balki unhen ek aakasmik asantosh dwaara badalane kii koshish karata he, jo ek vyakti ko spasht nirnay, aantarik shanti or pidaa se swatantraaa praapt karne main sakasham banaata he .
 sikandar mahan kii mrityu ke baad hi vishaal unani samrajya ke tukade hone lage the. kuch hi samay main vah rome kii vistaaraniti kaa lakshya ban gaya or paradheen yunaan main aflatoon tathaa arestu ke adarsh darshan kaa aakarshan bahut kam ho gaya. unani samaaj bhautikwaad kii ore jhuk chukaa tha. epicuras ne sukhwad kii sthapana kar, paapon ke prati devataaon ke aakrosh tathaa bhavi jivan main badla chukaane ke bhay ko kam karne kaa praytn aarambh kar diya tha. tabhi zino ne rangabirange mandap main stoic darshan kii shiksha dwaara, andhvishwaason ko mitaate hue, apane samaaj ko naitik jivan kaa mulya bataanaa prarambh kiya. 
 is darshanaparampara ko pusht karanevaalon main zeenon ke atirikt, clianthis or crissippas ke naam liye jate hai. "stoic darshan" ko teen bhaagon main prastut kiya jaataa he- tark, bhautikee tathaa niti.
 stoic darshanikon ko aflatoon or arestu kaa pratyaywad sweekaarya na laga. unke vichaar se, chetana se bahya pratyayon kii koi satta nahin. ve maatr vichaar hai, jinhen man vastuon se alag karke dekhtaa he. gyaan ko man kii kriti maanakar ve use niraashrith kalpana nahin bananaa chaahate the. isliye unhone kaha, gyaan indriyadvaron se hokar man tak pahunchataa he. stoic darshanikon ne hi, pehle pahal man ko kori pattee tehraaya tha. kintu, aadhunik angrej vichaarak jon lock kii bhanti, stoic man ko niskriy graahak nahin maanate the. ve use kriyasheel samajhate the. par man kii kriyasheeltaa ke liye andrik pradatton kii ve aavashyaktaa samajhate the. german darshanik emanuel kaant kii gyanamimasaa padhate hue hamen stoic darshanikon kii isiilie yaad aa jaati he. kintu gyaan kii utpatti main man kii moulikta nasht kar dene par gyaan kii satyata ke prasang main stoikon ko usee prakaar kii kathinaaiyo kaa anubhav hua jaisi kathinaaiyaan lock or kaant ke saamne aage chalakar upasthit huin. gyaan ko unhone vastutantr mana tha. vastuen indriyon par apane prabhaav chhodti hai. inhen ke madhyam se man vastuon ko jaanata he. ab prashn uthta he ki andrik prabhaavon kii madhyamikta se man jis vastujgat ko jaanata he, vah usase bahya he, to gyaan kii satyata kii pariksha kisi ho sakati he? sabhi yathartwaadiyon ke liye yah ek kadi gutthi he. yaa phir henry bargsaan kii bhanti, aparokshanubhuti sweekaar kii jaae. stoikon ne aisa kuch to mana na tha. isliye unhen yah maananaa padaa ki satya vastuon ke prabhaavon athwa pratibimb, swapnon or maatr kalpanaaon ke pratibimbon se kahin adhik spasht hote hai. ve apni jeevantta se hamaare bheetar satyata kii bhaavana yaa vishwaas utpann karte hai. yah aatmagat bhaavana yaa vishwaas hi satya kii kasuti he. is prakaar stoic darshanikon ne gyanatmak vyaktvaad kaa bijwapan kiya.
 bhautikee ke antargat stoikon kii pehali manyata yah thi ki kisi asharir vastu kaa astitv nahin hota. unhone gyaan ko bhautik samvednaa par aadhaarit kiya tha. isliye padaarth kii satta ko, jise ham andrik samvednaa dwaara jaanate hai, sweekaar karnaa aavashyak tha. kintu ve sattatmak dwait athwa bahutv ko sweekaar karnaa ayukt samajhate the. ve advaitavaadi the atev unke liye padaarth kii hi ekmaatr satta thi. par unhone aatma or ishwar kaa niraakaran nahin kiya. unhen bhi padaarth main hi sthaan diya. ishwar or aatma sambandhi paramparaagat vichaaron se yah mat bhinn avashya he kintu stoic darshanikon ne avirodh ke niyam ke aagrah se hi ise sweekaar kiya tha. unki gyanamimasaa padaarth kii satta siddh kar rahi thi. sansar kii ekta kii vyakhya ke nimitt use ek hi strot se udbhut maananaa uchit tha. aatma or sharir ke sambandh par vichaar karne se bhi unhen yahi yuktiyukt prathit hua. aatma or sharir ek duusare par kriyaayein or pratikriyaayein karte hai. aatma sharir kii chetanta athwa buddhi he. aatma kii sthapana karne ke saath hi vaishv chetana yaa vaishv buddhi kii sthapana aavashyak ho jaati he. isliye unhone ishwar or sansar main vahi sambandh mana jo vyaktigat buddhi or sharir main hota he. in vichaaron kaa unhone unani darshan ke pracheen praathmik saamagree yaa upadan ke vichaar ke saath samanvay kiya. heraclitis ne isapurv chhathi shatabdi main kaha tha, agni vah praathmik tatv he jisase vishwa kaa nirmaan hua. stoic darshanikon ko agni or buddhi main swabhavsamya dikhaai diya or unhone kaha ki praathmik agni hi ishwar he. is prakaar unhone ek sarvaad kii sthapana kii, jisamen sansar ke moulik upadan yaa prakruti, ishwar, aatma, buddhi or padaarth ke arthon main koi moulik antar na tha. is manyata ke aadhaar par stoikon ko yah maanane main koi kathinaayee na thi ki vishwa bauddhik niyam ke adheen he. is prakaar padaarthwaad kaa samarthan karte hue bhi stoic darshanikon ne sansar kii vyavastha, sangati, sundarataa aadi kii vyakhya ke nimitt evam vyapak chetan prayojan khoj liya.
 kintu ab unke paas vyakti kii swatantraaa kii sthapana ke liye koi uchit tark nahin rah gaya tha. uske swabhaav main bauddhik niyam kii vyapti hone se, vah jo kuch karata he, swaabhaavik he, bauddhik he. yah vahi kathinaayee thi jo german darshanik emanuel kaant ke naitik man main aakar atak gai. par stoic darshanikon ne saidhantik str se neeche utarkar iskaa vyaavhaarik uttar diya. unhone kaha ki prakruti main bauddhik niyam kii vyapti ke kaaran manushya bauddhik praani he. prakritik niyamon ke anusaar sabhi kuch hota he; usee ke anusaar pranimaatr ke vyapaar sampann hote hai. kintu manushya ko yah suvidha he ki vah apane karmon ko, jo niyamit hai, sweekaar kar sake. budhimhan manushya jaanata he ki uskaa jivan vishwa ke jivan main samahit he. vah jab apni swatantraaa kii baat sochataa he to shesh manushyon kii swatantraaa kii baat bhi sochataa he or tabhi uski vyaktigat swatantraaa simit ho jaati he. kintu dusron kii swatantraaa kii sweekruti se apni swatantraaa simit karne main use baadhyataa kaa anubhav nahin hota. in stoic vichaaron se avgat hokar, jab ham kaant ko yah kehete hue pate hai ki "dusron ke saath aisa vyavhaar karo jaisaa apane saath kiye jane par tumhen koi aapatti na ho" athwa, "aise karm karo ki tumhaare karm vishwa ke liye niyam ban saken, tab hamen stoic jeevandarshan ke vyapak prabhaav kaa bhaan hota he. stoic darshanikon ne vyavasthit vyaktigat jivan ke madhyam se vyavasthit evam sampann saamaajik jivan kii aashaa kii thi. vyaktigat jivan kii vyavastha ke liye unhone bahut upyogi suzav die the. vaasanaon ko unhone durgunon main gina; sukhon ko shubhon main sthaan nahin diya; or kartavyapaalan ko unhone bauddhik manushya ke gaurav ke anukool bataaya. kaha ja saktaa he ki unhone manushya ko swatantraaa kaa maarg na bataakar kathin aatmaniyantran kaa maarg bataaya. bina aatmaniyantran ke vyavasthit evam santulit samaaj kii kalpana nahin kii ja sakati. is drushti se, stoic darshanikon ne paashchaatya jagat ko vah mul mantra diya tha, jisaki sabhi saamaajik vichaarkon ne baar baar aavriti kii. german darshanik kaant ke mat main stoic niti kii vyapti kaa ullekh upar kiya ja chukaa he. angrej upyogetavaadiyon jeremi bentham or jon stuart mil ke naitik maton kaa vishleshan karne par bhi ham yahi paayenge ki yadhyapi unhone pratyaksht: sukhwad kaa samarthan kiya tha tathaapi mulat: unhone vyakti ke hit ke madhyam se samaaj ke hit kii uplabdhi ke stoic niyam kaa hi aashray liya tha. prasiddh angrej adarshavaadi francis herbert breadle bhi samaaj main prayek vyakti ke ek nishchit sthaan kaa nirupan karata he or kahata he ki yadi prayek vyakti apane sthaan ke anuroop kartavyon kaa paalan karata rahe, to vah swayan sampann jivan vyateet kar saktaa he.
