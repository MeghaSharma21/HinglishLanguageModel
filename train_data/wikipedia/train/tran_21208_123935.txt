 tarachand badjatya bharat ke prasiddh film-nirmaataa the. unhone san 1960 ke dashak se armbh karke 1980 ke dashak tak anekon hindi filmein banaayi. ve rajshri productions ke sansthaapak the. ve maanviya mulyon par aadhaarit paariwarik filmein banane main siddhhast the.
 tarachand barajatya kaa janm 10 may 1914 ko rajasthan main hua tha. unhone kolkata ke vidyasagar college se snaatak kii pariksha paas karke 19 varsh kii aayu main 1933 main motimahal theatre main bina kisi vetan ke ek prashikshu ke rup main kaam karne lage kadi mehnat or lagan se unhone apane maalik ke liye safalataa arjeet kii. unki aarthik madad se hi 14 saal baad 15 agast 1947 main unhone rajshri pikchars pra. limited kii sthapana kii or kam laagat, deshi kalevar, naye kalakaaron or sarthak mulyon ke sahare filmein banane lage. aarthik rup se unhen is baat kaa laabh mila ki unhone jin filmon ke vitaran kaa adhikaar mila unamem adhiktar khub chalin. jin film nirmaataa nirdeshkon ne unpar puraa bharosa kiya unamem sabase mahatvapurn naam manmohan desai kaa tha jinhone apni kai safal filmon -amar akbar anthoni, parvarish, dharamvir, kuli aadi filmon ke vitaran kaa adhikaar unhen saunpa. jin safal filmon se unhen sabase adhik laabh mila unamem sholay, jugnu, roti, kapadaa or makaan or victoria nan 203 pramukh hai.
 badjata kaa ek bada avdaan yah bhi he ki unke madhyam se dakshin bhartiya film jagat se hindi samaaj zyada jud paaya. apane dakshin bharat ke film nirmaan kshetra main anubhavon ke aadhaar par unhen laga ki in kshetreey filmon ko rashtriya aadhaar milanaa chahie. unhen vishwaas tha ki dakshin bhartiya bhashaaon kii safal filmon ko hindi kshetra ke darshak jarur pasand karenge. shuru main gemini, e ve em, prasad jaise bade nirmaataaon ko yah bharosa nahin tha lekin jab tarachand barajatya ne unhen bharosa dilaayaa or vitaran main madad kaa vaada kiya tab unhen bharosa hua. is kram main hindi main chandralekha, milan, sansar, jeene kii raah, sasuraal, raja or rank or khilonaa jaisi safal filmein bani. 1962 main tarachand ne apana swatantra production shuru kiya. iske baad ek ke baad ek safal filmon kaa silsilaa shuru hua. aarti se shuru hua safar dosti, jivan-mrityu, uphaar, piya kaa ghar, saudagar, geet gaata chal, tapasya, chitachor, dulhan vahi jo piya man bhaae, ankhiyon ke jharokhe se, taraana, sawan ko aane do, nadiya ke paar, saransh se hota hua maine pyaar kiya tak chalata rahaa. 1992 main unka dehanth ho gaya.
 apni filmon main ve maanavtaavaadi bhartiya mulyon ke prati samvedansheel dikhe. unhen lagata tha ki desh kii bhashaa, deshi sangeet or deshi bhav-bodh agar sarthak rup main logon ke saamne laayaa jaae to logon kii saraahna milegi. bilkul aisa hi hua.
 ek duusari pramukh baat yah thi ki ve naye kalakaaron or sangeetkaaron ko sadaiv protsaahit karte rahe. unhone jin logon ko pehla bada brake diya unamem ye naam shaamil hai- raakhi, jaya bhadudi, sarika, ranjita, rameshwari, sachin, anupam kher, arun govil, maadhuri dikshit, satyen bose, basu chatarji, sudhendu raay, lekh tandon, hiren naag, rabindra jain, bappi lahidi, ushaa khanna, yesudas, hemlata, suresh wadekar, shailendra singh, kavita krishnamurthi, anuraadhaa paudwal, udit narayan or alka yajyanik.
 apni filmon main ve bhartiya samaaj ke sakaaratmak paksh ko zyada dikhalaane kii koshish karte the. hindi kaa prayog ve shuru se aakhir tak karte rahe or unki filmon main jo naam dikhalaae jate the ve bhi hindi main hi hote the.
 aaj bhi unke putr suraj badjatya hindi film jagat ke viral logon main hai jo screen-play hindi main tayyar karavaate hai.
