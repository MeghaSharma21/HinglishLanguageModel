 udant maartand hindi kaa pratham samachar patr tha. iskaa prakaashan 30 may, 1826 i. main kalakatta se ek saptahik patr ke rup main shuru hua tha. kalakata ke kolu tolaa naamak mohalle kii 37 number amadtalla gali se jugalkishor sukul ne san 1826 i. main udantamartand naamak ek hindi saptahik patr nikaalane kaa aayojan kiya. us samay angreji, farsi or bangla main to anek patr nikal rahe the kintu hindi main ek bhi patr nahin nikalataa tha. isliye "udant martad" kaa prakaashan shuru kiya gaya. iske sampadak bhi shri jugulkishor sukul hi the. ve mul rup se kanpur sanyukt pradesh ke nivasee the. yah patr pustakaakaar chhapata tha or har mangalvaar ko nikalataa tha. iske kul 79 ank hi prakashit ho paae the ki dedh saal baad disambar, 1827 i ko iskaa prakaashan band karnaa padaa. iske antim ank main likhaa he-udant maartand kii yatra-miti pus badi 1 bhoum sanwat 1884 taarikh disambar san 1827.
 aaj diwas laun ug chukyu maartand udant
 astachal ko jaat he dinakar din ab ant. 
 un dinon sarkari sahaayta ke bina, kisi bhi patr kaa chalanaa praayah asambhav tha. company sarkaar ne mishnariyon ke patr ko to dak aadi kii suvidha de rakhi thi, parantu cheshtaa karne par bhi "udant martand" ko yah suvidha praapt nahin ho saki. is patr main braj or khadiboli donon ke mishrit rup kaa prayog kiya jaataa tha jise is patr ke sanchaalak "madhyadeshiy bhashaa" kehete the.
 praarambhik vijyapti is prakaar thi - "yah "udant martand" ab pehle-pahal hindustaniyon ke hit ke het jo aaj tak kisi ne nahin chalaaya par angreji o parsi o bengal main jo samachar kaa kaagaj chhapata he unka sukh un boliyon ke jaanane or padhane waalon ko hi hota he. isse satya samachar hindustani log dekh aap pard o samaj leyan o paraai apeksha na karen o apane bhashe kii upaj na chode. isliye dayavan karunaa or gunani ke nidhaan sab ke kalyaan ke vishay gavernar generel bahadur kii is se aise saahas main chitt lagaay ke ek prakaar se yah nayaa thaat thata...".
