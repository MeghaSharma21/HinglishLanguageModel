 bulgaria air, bulgaria kii shaskeey airline he. iskaa mukhya karyaalay sofia airport, sofia me he. iskaa swaamitv chimemport ink ke paas he or yah sthaneey bazaar me ek agrani airline he. yah airline europe, africa, madhya purv asia, or rashia ke chote or madhyam duuri ke gantavyon ke liye udaane parichaalit karti he. 2008 ke vaarshik report ke anusaar bulgaria air ne 1,185,460 yatriyon kii sankhya ko chhu liya tha.
 is airline kii sthapana saal 2002 me balken balgarian airlines ke uttaradhikari ke rup me hui thi or isane 4 disambar 2002 se apana parichaalan kaary aarambh kar diya tha. baad me bulgaria ke parivahan or sanchaar mantralay ke aadeshaanusaar isane bulgaria ke shaskeey airline ke rup me kaary karnaa aarambh kar diya. aarambh ke kuch samay tak is kaa naam "balken air tour' tha. par jald hi ek saarvajanik pratiyogita ke dwaara is airlines kaa nayaa naam or logo nirdhaarit kar diya gaya.
 2006 me iskaa nijeekaran kar diya gaya. haalaanki us samay iske kisi bade videshi niveshq ko beche jane kii afvaah thi phir bhi ant me ek sthaneey swaamitv vaali company hemus air hi sabase bade khariddaar ke rup me ubhari or isaki ek maatr pratidwandi italian airline ‘air van’ thi. hemus air ne iske liye kathith taur par €6.6 million kaa bhugtan kiya or agle paanch saalon me or €86 million ke nivesh kii ghoshnaa bhi kii. usee samay se hemus air or isaki sahyogi ‘viyaggi air’ kii sabhi udaano kaa sanchaalan or prabandhan bulgaria air ke hi naam se or ek hi prabandhan dal dwaara kiya jaataa he.
 20 november 2006 ko bulgaria air internshnal air transport assosiyeshan kaa purna sadsy ban gaya. 2011 ke madhya me bulgaria air ne apane gantavyon ke samuchit vishleshan ke uparaant saat naye embaraair i-190 vimaan kharidne kii ghoshnaa kii. iname se pehla vimaan 2012 kii shuruyaat me aayaa or anya vimaan saal 2013 ke ant tak shaamil kiye gayi. company ne 2016 se kai or airbas e 321 es patte par lene kii yojana banaai he.
 bulgaria air sofia airport se 22 gantavyon - jiname baurgas or varanaa ke liye do gharelu maarg bhi shaamil hai - ke liye udaanon kaa parichaalan karti he. bulgaria air garmi ke mausam me baurgas or varanaa ke liye aane or jane vaali udaane parichaalit karti he. bayrut, palma de malrka or praha ke liye 2012 se nayi udaane shuru kii gayi.
 disambar 2015 kii jaankaree ke anusaar bulgaria air ke udaan daste me nimnlikhit prakaar ke vimaan shaamil hai -
 airbas e 319-100 - 2 vimaan - yatri kshamta - 258
 airbas e 320-200 - 3 vimaan - yatri kshamta - 540
 avro aar je 70 - 1 vimaan - 
 bi e i - 146-200 -1 vimaan - yatri kshamta - 76
 boying 737-300 - 3 vimaan - yatri kshamta - 296 
 embaraair 190 - 4 vimaan - yatri kshamta – 400
 bijness jagat ke logon or ve. ai. pi. yatriyon kii suvidha ke liye bulgaria air avro aar je 70 bijness jet kaa parichaalan bhi karti he. is vimaan ke yatri anubhag me 26 aaraamdeh kursiyaan, kauuch, khaane kaa teble, kai saare el. si. di. parde or muft vaai. faai. suvidha uplabdh he. 
 bulgaria air ke frequent flier kaaryakarm kaa naam 'flani air' he. iske teen str hai - basic, silver standard card or gold privillage card.
 bul air bulgaria air kii charter ikai he. yah 2016 main louch kii gayi thi or iske tahat do boying 737-300 es parichaalit hote hai. iskaa ai. si. e. o airline desiganetter code bi ve el he.
