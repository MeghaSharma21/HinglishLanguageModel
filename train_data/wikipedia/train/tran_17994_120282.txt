 bharat vibhinn samskritiyon or paramparaon kaa desh he. pracheen samskruti ke inhen rangon ko desh ke ek hisse se duusare hisse main bikherne main sapera jati kii ahm bhoomika rahi he.
 desh ke sabhi hisson main sapera jati ke log rahete hai. saperon ke naam se pahachaane jane vaale is varg main anek jatiyaan shaamil hai. bhubaneshwar ke sameepvarti gaanv padmakeshwarpur asia kaa sabase bada saperon kaa gaanv mana jaataa he. is gaanv main saperon ke kareeb saadhe paanch sau parivaar rahete hai or har parivaar ke paas kam se kam das saanp to hote hi hai. saperon ne lok samskruti ko na keval puure desh main failaayaa, balki videshon main bhi inaki madhur dhunon ke aage logon ko naachne ke liye majaboor kar diya. saperon dwaara bajaai jane vaali madhur taan kisi ko bhi apane mohpash main baandhne kii kshamta rakhti he.
 dafali, tumba or been jaise paarangat vaadya yantron ke jariye ye kisi ko bhi sammohit kar dete hai. pracheen kathananusaar bharatvarsh ke uttari bhaag par nagvansha ke raja vasuki kaa shashan tha. uske shatru raja janmejay ne use mitaane kaa pran le rakhaa tha. donon raajaaon ke bich yudhd shuru hua, lekin rishi aastik kii sooyeeboojh purna niti se donon ke bich samjhauta ho gaya or nagvanshaj bharat chhodkar bhagwati jane par raji ho gaye. gauratlab he ki yahaan aaj bhi puraatan nagvanshajon ke mandiron ke durlabh pramaan maujuud hai.
 spera parivaar kii kasturi kahati hai ki inke bachche bachapan se hi saanp or been se khelkar nidar ho jate hai. aam bacchon kii tarah inke bacchon ko khilone to nahin mil pate, isliye unke priy khilone saanp or been hi hote hai. bachapan se hi sanpon ke sanindhya main rahane vaale in bacchon ke liye saanp se khelnaa or unhen kaabo kar lenaa khaas shagal ban jaataa he.
 sir par pagadi, deh par bhagava kurta, saath main gol tahamad, kaanon main mote kundal, pairon main lambii nukili juutiyaan or gale main dheron manakon kii maala va taabeej pahane ye log kandhe par durlabh saanp va tumbe ko daal karnpriy dhun ke saath gali-koochon main ghoomte rahete hai. ye nagpanchami, holi, dashahra or diwali ke maukon par apane gharon ko lautate hai. in dinon inke apane meley yojit hote hai.
 mangatraav kehete hai ki sabhi sapere ikatthe hokar samuhik bhoj ‘rotada’ kaa aayojan karte hai. ye aapasi jhagadon kaa nipataara kachhari main na karke apni panchayat main karte hai, jo sarvamaanya hota he. sapere nepal, assam, kashmir, manipur, nagaland va maharashtra ke durgam ilaakon se bichhudiya, katail, dhaman, domny, doodhnag, takshake padam, do munha, ghoda pachhad, chittakodia, jalebia, king cobra or ajgar jaise bhayanak vishdharon ko apni jaan kii baaji lagaakar pakadte hai. barsaat ke din saanp pakadaney ke liye sabase achche maane jate hai, kyonki is mausam main saanp bilon se baahar kam hi nikalate hai.
 hardev singh bataate hai ki bharat main mahaj 15 se 20 fisadi saanp hi vifaille hote hai. kai sanpon kii lambaai 10 se 30 feet tak hoti he. saanp purnataya maansaahaari jeev he. iskaa doodh se kuch lenaa-dena nahin he, lekin nagpanchami par kuch sapere saanp ko doodh pilaane ke naam par logon ko dhokhaa dekar doodh batorte hai. saanp rojaanaa bhojan nahin karata. agar vah ek mendhak nigal jaae to chaar-paanch maheene tak use bhojan kii jarurat nahin hoti. isse ekatrit charbi se uskaa kaam chal jaataa he. saanp nihaayat hi samvedansheel or darpok praani he. vah khud kabhi nahin katata. vah apni suraksha or bachaav kii pravriti kii vajah se fan uthaakar phumpharta or daraata he. kisi ke paanv se anayas dab jane par kaat bhi letaa he, lekin bina kaaran vah aisa nahin karata.
 saanp ko lekar samaaj main bahut se bhram hai, masalan saanp ke jode dwaara badla lenaa, ichhadhari saanp kaa hona, dugdhpan karnaa, dhan sampatti kii paharedaari karnaa, mani nikaalkar uski raushnee main naachna, yah sab asaty or kaalpanik hai. saanp kii umr ke bare main saperon kaa kahana he ki unke paas bahut se saanp aise hai jo unke pita, dada or padadada ke jamaane ke hai. kai saanp to dhai sau se teen sau saal tak bhi jinda rahete hai. pau fatate hi sapere apane sir par saanp kii pitariyaan ladakar dur-daraaj ke ilaakon main nikal padate hai. ye sanpon ke kartab dikhaane ke saath-saath kuch jadi-bootiyon va ratna bhi bechate hai. atirikt aamadani ke liye saanp kaa vish medical institute ko bech dete hai. king cobra va konj ke vish ke do sau se paanch sau rupee tak mil jate hai, jabaki aam saanp kaa vish 25 se 30 rupee main bikta he.
 aadhunik chakachaundh main inaki pracheen kala lupt hoti ja rahi he. bachche bhi saanp kaa tamaasha dekhne kii bajaay tivi dekh yaa video game khelnaa pasand karte hai. aise main inako do june kii roti jugad kar pani mushkil ho rahaa he. meher singh va suraja thakur ko sarkaar va prashasan se shikaayat he ki inhone kabhi bhi saperon kii sud nahin lee. kaam kii talash main inhen dar-ba-dar bhatakana padataa he. inaki aarthik sthiti dayaneey he. bacchon ko shiksha va swasthya suvidhaayen suvidhaayen nahin mil paa rahi hai. sarkaar kii kisi bhi yojana kaa inhen koi laabh nahin mil sakaa, jabaki kabeeley ke mukhiya keshav iske liye sapera samaaj main faili agyanta ko jimmedaar tehraate hai. ve kehete hai ki sarkaar kii yojanaon kaa laabh vahi log uthaa pate hai, jo padhe-likhe hai or jinhen inke bare main jaankaree he. magar nirakshar logon ko inaki jaankaree nahin hoti, isliye ve peeche rah jate hai. vah chaahate hai ki beshak vah nahin pard paae, lekin unki bhavi peedi ko shiksha mili. vah bataate hai ki unke pariwaron ke kai bacchon ne skool janaa shuru kiya he.
 nihaal singh bataate hai ki sapera jati ke anek logon ne yah kaam chhod diya he. ve ab mazdooree yaa koi or kaam karne lage hai. is kaam main unhen din main pachaas rupee kamanaa pahaad se doodh kii nadi nikaalane se kam nahin he, lekin apane pushtaini peshey se lagaav hone kii vajah se vah aaj tak sanpon ko lekar ghoomte hai.
 strot : star news agency
 
