 sarojini naidu kaa janm bharat ke hyderabad nagar main hua tha. inke pita aghornath chattopadhyaay ek nami vidwaan tathaa maan kavyitri thim or bangla main likhti thim. bachapan se hi kushagra-buddhi hone ke kaaran unhone 12 varsh kii alpaayu main hi 12havin kii pariksha achche ankon ke saath uteern kii or 13 varsh kii aayu main ladi of di lake naamak kavita rachi. surgery main chloroform kii prabhavakaarita sabit karne ke liye hyderabad ke nizaam dwaara pradaan kiye gaye daan se "sarojini naidu" ko england bheja gaya tha sarojini naidu ko pehle landan ke kings college or baad main cambridge ke giraton college main adhyayan karne kaa mauka mila.
 ve 1895 main ucch shiksha praapt karne ke liye england gayi or padhai ke saath-saath kavitaayen bhi likhti raheen. golden thrashold unka pehla kavita sangrah tha. unke duusare tathaa tisare kavita sangrah bird of time tathaa broken wing ne unhen ek suprasiddh kavyitri bana diya.
 1898 main sarojini naidu, dow govindrazulu naidu kii jivan-sangini baniin. 1914 main england main ve pehali baar gandhiji se milin or unke vichaaron se prabhavit hokar desh ke liye samarpit ho gayin. ek kushal senapati kii bhanti unhone apni pratibha kaa parichay har kshetra main diya. unhone anek rashtriya andolanon kaa netritv kiya or jail bhi gayin. sankaton se na ghabaraate hue ve ek dheer virangana kii bhanti gaanv-gaanv ghumkar ye desh-prem kaa alakh jagaati raheen or deshavaasiyon ko unke kartavya kii yaad dilaati raheen. unke vaktavy janata ke hriday ko jhakzor dete the or desh ke liye apana sarvasv nyochaavar karne ke liye prerit kar dete the. ve bahubhashavid thi or kshetranusaar apana bhaashan angreji, hindi, bangala yaa gujarati main detii thim. landan kii sabha main angreji main bolkar inhone vahaan upasthit sabhi shrotaaon ko mantrmugdh kar diya tha.
 apni lokapriyata or pratibha ke kaaran 1925 main kanpur main hue congress adhiveshan kii ve adhyaksha baniin or 1932 main bharat kii pratinidhi banakar dakshin africa bhi gayi. bharat kii swatantraaa-prapti ke baad ve uttarapradesh kii pehali rajyapal baniin. shrimati ani bessent kii priy mitra or gandhiji kii is priy shishyaa ne apana sara jivan desh ke liye arpan kar diya. 2 march 1949 ko unka dehanth hua. 13 farvari 1964 ko bharat sarkaar ne unki jayanti ke avasar par unke sammaan main 15 nae paise kaa ek dactikat bhi jari kiya.
 swadhinata kii prapti ke baad, desh ko us lakshya tak pahunchaane vaale netaaon ke saamne ab doosraa hi kaary tha. aaj tak unhone sangharsh kiya tha. kintu ab raashtra nirmaan kaa uttardaayitv unke kandhon par aa gaya. kuch netaaon ko sarkari tantra or prashasan main naukari de di gai thi. unamem sarojini naidu bhi ek thim. unhen uttar pradesh kaa rajyapal niyukt kar diya gaya. vah vistaar or jansankhya kii drushti se desh kaa sabase bada praant tha. us pad ko sweekaar karte hue unhone kaha, 'main apane ko 'qaid kar diye gayi jangal ke pakshi' kii tarah anubhav kar rahi hoon.' lekin vah pradhanmantri jawahar laal nehru kii ichha ko taal na sakin jinke prati unke man main gahan prem va sneh tha. isliye vah lakhanu main jaakar bas gayi or vahaan saujany or gauravpurn vyavhaar ke dwaara apane raajnneetik kartavyon ko nibhaayaa.
 
