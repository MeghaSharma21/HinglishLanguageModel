 kisi bhi kshetra kii samskruti vahaan kii jalwaayu se vahut kuch prabhavit hoti he. jalwaayu kaa aadhaar rituen hai. atah kshetreey jal-vaayu kaa prabhaav bhi vahaan kii garmi, sardi or varsha se hota he. inkaa prabhaav vahaan ke jan-jivan par or antatah uski samskruti par padataa hai. varsh bhar main chah rituen hoti hai, jinamein se prayek ko do-do maheene kii mana gaya he, kintu saadharantah teen rituen hi maani gayin hai. teenon garmi, varsha or sardi maani gayin he, jo chaar-chaar maah kii hoti hai. braj main pahile ye rituen niyamit rup se hoti thim, jinke kaaran garmi, varsha or sardi ke mausam bhi thik samay par hua karte the. kintu jav se braj main banon kii kami hui he or rajasthani rigistan kaa vistaar idhar kii ore badha he, tav se yahan varsha kam hone lagi he or garmi-sardi kii rituen lambi tathaa kathin ho gai hai. is samay braj main garmiyon main adhik garmi or sardiyon main adhik sardi padati he. is prakritik parivartan kaa prabhaav braj ke jan-jivan arthath braj samskruti par prati kool padaa he.
 braj main garm ritu kaa prabhaav phalgun se lekar ashaad tak rahata he us samay din main adhik tej dhoop padati he or lu chalati hai. din kaa taapmaana 120-130 pha. degree tak pahunch jaataa he, kintu raat praayah thandi rahati hai. varsha sawan se kwar tak hoti he, kintu in ti maheenon main bhi uskaa ausat 26 inch se adhik nahin hota he. is par bhi vah niyamit rup se nahin hoti he kabhi adhik hoti he to kabhi kam. braj kii jo visheshta yahan par banon kii adhikta tathaa gochar bhoomi or gaayon kii prachurtaa ke rup main thi, vah av vigat yug kii baat ho gai he. yahan sardi main adhik thand padati he or kabhi-kabhi paala bhi pad jaataa he us samay nunatam taapmaana 40 pha. degree tak ho jaataa he. jav kabhi uttar se sheet kii lahar aa jaati he, jab to or bhi bhayankar thand padane lagati he kintu uskaa prabhaav 5-10 din tak hi rahata he. braj main kaha kahawat he - "dhan ke padrah, makar ke pachchis, chilla jade din chalis" sakranti ke 15 din or makar kii sankranti ke 25 din kul 40 dinon tak jade kaa 'chilla' rahata he. is prakaar 31 dismabar se 10 farvari tak braj main khub sardi padati he.
 vartmaan samay main braj main sinchai ke mukhya saadhan tubail or naharen hai. kuch samay pahile tak braj main kachche-pakke kuon or dhenkuli ke madhyam se bhi sichaai kii jaati thi. braj kii naharen ganga or yamuna nadiyon se nikaali gai hai. braj ke rajasthani bhaag main banganga or ruparel ke bandho se nikaali gai naharon dwaara sichaai kii jaati he. braj kii mukhya naharon kaa sankshipt vivaran nimna he-
 ise yamuna nahar bhi kehete hai. yah braj kii savase prasiddh nahar he, jo dilli ke okhla baandh se yamuna jal se nikaali gai he or agra ke nikat yamuna kii shakha untgan main mil jaati he isaki lambaai okhla se utangan tak 140 mile he. iskaa uddhatan sa. 1931 main sar wiliam myur dwaara kiya gaya tha or agle varsh ke ant tak yah sichaai ke upyog main aane lagi thi. yah haryana ke gungaanv or faridabad jile, uttar-pradesh ke mathura agra jilon kii bhoomi ko sinchit karti he. isse sinchi jane vaali bhoomi kaa parinaam praaia dhai lakh acre he, jo ab prativarsh dhatata ja rahaa he.
 is nahar se sichaai ke atirikt naavon dwaara vyapaarik yatayaat kiye jane kii yojana bhi thi. iske liye mathura tehsil ke adig gaanv ke sameep is nahar se ek dhara nikaali gai thi, jo mathura nagar main bhooteshwar ke nikat laal diggi tak aati thi. uske dwaara agra, mathura or dilli ke maal naavon main laayaa le jaaya jaataa tha. vah yojan safal na ho saki at vyapaarik yaata-yaat vand kar diya gaya tathaa laal diggi ko bhi bhar diya.
 iske nirmaan kii yojana agra nahar ke saath hi saath sa. 1931 se chal rahi thim, kintu anek kaarnon se vah sthagit hoti rahi. iske nirmaan kaa prarambh sa. 1959 ke ant main hua or teen varsh ke pashchaat 1963 ke prarambh main yah ban kar taiyaar hui thi. ise gajiabad ke dehara naamak sthaan par ganga kii mukhya nahar se nikaala gaya he or hathras jila sadabad tehsil main yamuna kii sahaayak nadi karban se milaayaa gaya he. iske dwaara aligarh, hathras or mathura jilon kii bhoomi ko sinchit kiya jaataa he.
 ganga nahar yah ganga nahar kii hi shakha he. iske dwaara aligarh or hathras kii bhoomi ko sinchit kiya jaataa he.
 acchhee kheti ke liye acchhee varsha kaa uchit samay par hona jaruri he. braj main varsha un mausami hawaaon se hoti he, jo arab sagar or bengal kii khadi se sawan-bhadon ke maheenon main aati hai. unase 'kharif' kii fasal main motaa anaaj jaise jowar, bajra, makka, moong, udud aadi ke saath kapaas or ganne kii upaj taiyaar hoti he. pahile sharad ritu main bhi varsha hoti thi, jise braj main mahot kaha jaataa he, jisase 'rabi' kii fasal main genhun, jau, matar, sarson, dooaan aadi kii acchhee paidaavar hua karti thi. vigat anek varshon main mahout kam hone se rabi kii fasal bhi kam hoti he.
 yamuna kii khadar ke retile bhaag main kakadi, kharbooze, tarbooze, kashiphal aadi paidaa hote hai or shesh bhaag main jhaau, kans, kareel, jharber, aadi jhaadiya utpann hoti hai. jhaau tokari nirmaan, kaans chappar nirmaan main upyog hote hai. pahile braj main nil kii upaj hoti thi use banane ke yahan kai kaarkaane bhi the. jab se nil kii apeksha anya padaarthon se nakli rang banane lage hai, tab se nil kii aavashyaktaa kam ho gai he. falat yahan ke nil ke kaarkaane bhi band ho gayi hai or kisaanon ne bhi anya fasalon ko apana liya he.
 braj main khanij padaarth adhik nahin milte hai. saatvin shatabdi main bharat bhraman ke kram main mathura pahunche chini yatri ne apane yatra vivaran main prastut kiya he ki mathura ke aas-paas kii khaanon se pit swarna nikaala jaataa tha. aajkal yahan sona to kya, koi bhi dhaatu nahin nikalati he. yahan kaa ullakhneey khanij padaarth laal rang kaa balua prastar he, jo bharatpur or agra jilon kii khaanon se nikaala jaataa he. yah prastar pracheen kaal se hi yahan kii imaaraton or murtiyon ke nirmaan main upyog kiya jaataa rahaa he. iske atirikt chaataa or kambon kii pahadiyon se matamaila prastar nikalataa he, jisase rodi nirmaan kar sadakon kaa nirmaan kiya jaataa he.
 chaataa tehsil or bharatpur jila kii bahut si bhoomi kshareey athwa namakeen he, jisase pahile namak or shora nikaala jaataa tha. pahile yahan par namak banane ke kaarkaane hua karte the, kintu ab ve sarkari niyam kanoonon ke tahat band kar diye gayein hai. shora ab bhi nikaala jaataa he. iske yahan par bade-bade kaarkaane he. yamuna nadi se kankad bhi nikaale jate the, jinhen mughal kaal main aag main jalaakar kamjor kar diya jaataa tha or uske pashchaat unhen chakkas main daalkar pis diya jaataa tha athwa kuta diya jaataa tha, uske saath kuch anya samigri mishrit kar chuunaa banaaya jaataa tha, mughal kalin main jitani imaarte braj main nirmit hai un sabhi main inhen kankadon ke chooney ko lakhori eenton ko jodne main kiya he. makaan nirmaan main aaj bhi kankad ke chooney kaa upyog kiya jaataa haai.
