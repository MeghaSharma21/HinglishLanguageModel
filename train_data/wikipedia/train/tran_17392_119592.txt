 akaash main kabhi-kabhi ek ore se duusari ore atyant veg se jate hue athwa prithvi par girte hue jo pind dikhaai dete hai unhen ulka or saadhaaran bolchaal main 'tuutate hue taare' athwa 'luka' kehete hai. ulkaon kaa jo ansh vayumandal main jalane se bachakar prithvi tak pahunchataa he use ulkapind kehete hai. praayah prayek raatri ko ulkaaye anginat sankhya main dekhi ja sakati hai, kintu inamen se prithvi par giranevaale pindon kii sankhya atyant alp hoti he. vaigyanik drushti se inkaa mahatv bahut adhik he kyonki ek to ye ati durlabh hote hai, duusare akaash main vichrate hue vibhinn grahon ityadi ke sanghathan or sanrachana ke gyaan ke pratyaksh strot keval ye hi pind hai. inke adhyayan se hamen yah bhi bodh hota he ki bhumandaleey vaataavaran main akaash se aae hue padaarth par kya-kya pratikriyaayein hoti hai. is prakaar ye pind brahmandavidya or bhuvigyaan ke bich sampark sthapit karte hai.
 yadhyapi manushya in tuutate hue taron se atyant pracheen samay se parichit tha, tathaapi aadhunik vigyaan ke vikasyug main manushya ko yah vishwaas karne main bahut samay laga ki bhootal par paae gaye ye pind prithvi par akaash se aae hai. 18veen shatabdi ke uttarardh main di. trauyali naamak darshanik ne italy main albareto sthaan par gire hue ulkapind kaa varnan karte hue yah vichaar prakat kiya ki vah khamandal se tuutate hue taare ke rup main aayaa hoga, kintu kisi ne bhi isapar dhyaan nahin diya. san 1768 i. main fadar basile ne france main luus naamak sthaan par ek ulkapind ko prithvi par aate hue swat: dekha. agle varsh usne paris kii vigyaan kii royal academi ke adhiveshan main is vrittant par ek lekh padhaa. academi ne vrittant par vishwaas na karte hue ghatana kii jaanch karne ke liye ek ayog niyukt kiya jiske prativedan main fadar basile ke vrittant ko bhramaatmak bataate hue yah mantavya prakat kiya gaya ki bijli gir jane se pind kaa prishth kuch is prakaar kaanch sadrush ho gaya tha jisase basile ko yah bhram hua ki yah pind prithvi kaa ansh nahin hai. tadnantar german darshanik cladni ne san 1794 i. main siberia se praapt ek ulkapind kaa adhyayan karte hue yah siddhant prastaavit kiya ki ye pind khamandal ke pratinidhi hote hai. yadhyapi is baar bhi yah vichaar turant sweekaar nahin kiya gaya, phir bhi cladni ko is prasang par dhyaan aakarshith karne kaa shrey mila or tab se vaigyanik is vishay par adhik manoyog dene lage. san 1803 i. main france main laa agil sthaan par ulkapindon kii ek bahut badi vrishti hui jisamen anginat chote-bade pathar gire or unamem se praaia: do-teen hajaar ikatthe bhi kiye ja sake. vigyaan kii francisi academi ne us vrishti kii puri chaanbin kii or ant main kisi ko bhi yah andeh nahin rahaa ki ulkapind vastut: khamandal se hi prithvi par aate hai.
 ulkapindon kaa mukhya vargeekaran unke sanghathan ke aadhaar par kiya jaataa he. kuch pind adhikanshat: lohe, nikal yaa mishradhaatuon se bane hote hai or kuch silicket khanijon se bane pathar sadrush hote hai. pehle vargvaalon ko dhatvik or duusare vargvaalon ko aashmik ulkapind kehete hai. iske atirikt kuch pindon main dhatvik or aashmik padaarth praaia: samaan maatra main paae jate hai, unhen dhatvashmik ulkapind kehete hai. vastut: purnataya dhatvik or purnataya aashmik ulkpindon ke bich sabhi prakaar kii ant:sth jatiyon ke ulkapind paae jate hai jisase pindon ke varg kaa nirnay karnaa bahudhaa kathin ho jaataa he.
 sanrachana ke aadhaar par teenon virgo main upbhed kiye jate hai. aashmik pindon main do mukhya upbhed hai jinamein se ek ko kaundrite or duusare ko akundrite kehete hai. pehle upvarg ke pindon kaa mukhya lakshan yah he ki unamem kuch vishisht vrittakar dane, jinhen kaundrul kehete hai, upasthit rahete hai. jin pindon main kaundrul upasthit nahin rahete unhen akundrite kehete hai.
 dhatvik ulkapindon main bhi do mukhya upbhed hai jinhen kramash: ashtani or shashthanik kehete hai. ye naam pindon kii antarrachana vyakt karte hai or jaisaa in naamon se vyakt hota he, pehle vibhed ke pindon main dhatvik padaarth ke bandha ashtani aakaar main or duusare main shashthinik aakaar main vinyast hote hai. is prakaar kii rachana ko vidamanstator kehete hai evam yah pindon ke marjeet prishth par badi sugamawa se pahachaani ja sakati he.
 dhatvashmik ulkapindon main bhi do mukhya upvarg hai jinhen krmanusaar pelesite or ardhdhathwik kehete hai. inamen se pehle upvarg ke pindon kaa aashmik ang mukhyat: aulivin khanij se bana hota he jiske sfat praaia: vrittakar hote hai or jo louh-nikal dhaatuon ke ek tantra main samaavrutt rahete hai. ardhdhathwik ulkapindon main mukhyat: piroxin or alp maatra main anaurthite felsapaar vidyaman hote hai.
 purv prakaran main yah ullekh kiya ja chukaa he ki dhatvik or aashmik angon kii pradhanta ke aadhaar par ulkapind vargeekrut kiye jate hai. kintu in pindon main rasinic tatwon or khanijon ke vitaran ke sambandh main koi sunishchit aadhaar prathit nahin hota. ulkapindon ke teen mukhya virgon ke atirikt anekanek upvarg hai jinamein se prayek kaa apana pruthak vishesh khanij samudaay he. abhi tak praaia: 25 nae virgon kaa pataa laga he or praaia: prati do varsh ek nae upvarg kaa pataa lagata rahaa he. kathinaayee is baat kii he ki adhyayan ke liye uplabdh padaarth atyant alp maatra main hote hai.
 abhi tak ulkapindon main keval 52 rasinic tatwon kii upasthiti pramanit hui he jinke naam nimnlikhit hai:
 . oxigen. gandhak. platinum. loha
 . argon gallium. fasphoras vang 
 arsenic jarmenium barium vanadium
 indium zirconium berilium. silicon
 . iridium. titanium. manganeez sizium
 . antimony telurium meganecium sirium
 . aluminium. tamra moulibdenum sis 
 . carbon thulium yashad . sodium
 cadmium. nitrogen rajat scandium
 . calcium. nikal. ruthenium swarna 
 . coblt paarad rubidium straunsium
 . chromium. paladium. radium. hydrogen
 . chlorine. potacium lithium. helium
 in 52 tatwon main se keval aath prachur maatra main paae jate hai, jinamein haalon sabase pramukh he. anya saat main krmanusaar oxijan, silicon, manganisheium, gandhak, aluminium, nikal or calcium hai. inke atirikt 20 anya tatv paryaapt maatra main paae jate hai tathaa unki upasthiti kaa pataa saadhaaran rasinic vishleshan dwaara 1926 se purv hi lag chukaa tha. shesh 24 tatv atyant alp maatra main vidyaman hai evam unki upasthiti varnakramadarshaki vishleshan se siddh kii gai he.
 khanij sanrachana kii drushti se ulkapindon or prithvi main pai gai shail raashiyon ke lakshanon main kai antar hote hai. saadharantaya bhumandaleey shail raashiyon main swatantra dhaatu rup main loha tathaa nikal atyant durlabh hote hai, kintu ulkapindon main dhaatuen shuddh rup main bahut prachurtaa se tathaa praaia: anivaaryat: pai jaati hai. iske atirikt kai aise khanij hai jo bhumadleey shailon main nahin paae jate, par ulkapindon main milte hai. inamen se pramukh oldemite or shribersite hai. ye donon khanij nami or oxigen kii bahulata main sthaayee nahin hote or isi kaaran bhumandaleey shailon main nahin milte. inaki upasthiti se yah bodh hota he ki ulkapindon kii utpatti aise vaataavaran main hui jahaan bhumandal kii apeksha oxidikaran kii paristhitiyaan nune rahi hongi.
 aashmik ulkapindon main saadharantaya piroxin or aulivin kii prachurtaa evam felsapaar kaa abhaav hota he, jisase unka sanghathan bhumandal kii atibhasmik shailon ke sadrush hota he.
 ulkapindon kii utpatti kaa vishay bahut hi vivaadaaspad he. is vishay par anek mat samay samay par prastaavit hue hai, jinamein se kuch main inhen prithvi, chandramaa, surya or dhoomaketu aadi kaa ansh mana gaya he. ek ati maanya mat ke anusaar inaki utpatti ek aise grah se hui jo ab purnataya vinasht ho gaya he. is vichaar main yah kalpana kii jaati he ki aadi main praaia: mangal ke aakaar kaa ek grah rahaa hoga jo kisi duusare bade grah ke atyant sameep aa jane par, athwa kisi duusare grah se takaraakar, vinasht ho gaya, jisase arabon kii sankhya main chote bade khand bane jo ulka rup main khamandal main vichar rahe hai. is mat ke anusaar dhatvik ulka us kalpit grah kaa kendriya bhaag tathaa aashmik ulka upree prishth nirupit karte hai. yadhyapi is upakalpana se ulkapindon ke anek lakshanon kii vyakhya ho jaati he, phir bhi anek baaten anbujhi paheli rah jaati hai. udaahranarth kuch dhatvik ulkapindon main ashtani rachana hoti he jo saadharantaya 800 degree centegrade taap par nasht ho jaati he. aisa vishwaas he ki us kalpit grah ke vikhandan ke samay avashya hi usamen adhik taap utpann hua hoga. phir bhi yah samaj main nahin aata ki yah ashtani rachana vinasht hone se kaise bachi. isi prakaar yah shankaa bhi bani rahati he ki akundrite aashmik ulka main loha kahan se aayaa or kaundrite aashmik ulka main kaunduul kaise bane.
 ek anya mat main yah prastaavit kiya gaya he ki ulkapindon kii utpatti grahon ke saath saath ho hui, athwa yon kahana chahie ki soramandal evam samast khamandaleey padaartho kii utpatti ulkapindon se hi hui. is kalpana ke anusaar aadi vishwa ulkapindon se paripurna tha ev kalantar main ve pind vibhinn punjon main ekatrit hote gaye tathaa unke adhikadhik ghanikaran ke krmanusaar gasamay noharika, nakshatra evam grah utpann hue. is kalpana kii ek badi truti yah prathit hoti he ki khamandal main upasthit ulkapind itani dur-dur chhitaraaye hue hai tathaa unka parsparik aakarshan itnaa ksheen he ki unke ekatra hokar badi raashi banane main atyadhik samay lagegaa. kintu isamen koi andeh nahin ki ek baar paryaapt bade aakaar kii raashi ban jane ke baad vah apni satta banaae rakh sakegaa or kalantar main or adhik pindon ko apane main milakar apane aakaar kii vruddhi bhi kar sakegaa. sambhav he, uparyukt vidhiyon main anshat: sanshodhan karne se inaki utpatti kii vaastavik vidhi nirdhaarit ho sake.
 ulkapindon kaa ek brihat sangrah kalkatte ke bhartiya sangrahalay ke bhuvaigyanik vibhaag main pradarshit he. isaki dekharekh bhartiya bhuvaigyanik surveykshan sanstha ke nirikshan main hoti he. prachlit niyamon ke anusaar desh main kahin bhi gira hua ulkapind sarkari sampatti hota he. jis kisi ko aisa pind mili uskaa kartavya he ki vah use sthaneey jiladhish ke paas pahunchaa de jahaan se vah bhartiya bhuvaigyanik surveykshan vibhaag ko bhej diya jaataa he. is prakaar dhire-dhire yah sangrah apane dhang kaa anokhaa ho gaya he. iske atirikt is sangrah main videshon se bhi praapt namoonay rakhe gaye hai. asia bhar main yah sangrah sabase bada he or vishwa ke anya sangrahon main bhi iskaa sthaan atyant unchaa he, kyonki ek to isamen anek bhanti ke namoonay hai or duusare anek namoonay ati durlabh jatiyon ke hai. sab milakar isamen 468 vibhinn ulkapaat nirupit hai, jinamein se 149 dhatvik or 319 aashmik varg ke hai.
 is sangrahalay kii sabase badi bhartiya aashmik ulka elahabaad jile ke medua sthaan se praapt hui thi . vah 30 agast 1920 ko praat: 11 bajkar 15 minute par giri tha. uskaa bhaar praaia: 56,657 gram he or dirghatam lambaai 12 inch he. doosraa sthaan us pind kaa he jo malabar main kuttipuram gram main 6 april 1914 ko praat: kaal 7 baje gira tha. iskaa bhaar 38,437 gram he. is sangrah main rakhe hue ulkapindon kaa vivaran bhartiya bhuvaigyanik surveykshan ke memoir sankhya 75 main vistaarpurvak diya hua he.
