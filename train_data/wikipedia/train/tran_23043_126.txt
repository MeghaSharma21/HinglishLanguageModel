 jis kalkhand main bal gangadhar tilak, vishnu shastri chiplunkar jaise diggaj, patrakarita ke kshetra main karyrat the, unheen dinon maharashtra se sainkadon mile dur ek yuvak ke hryday main in mahaan vyaktiyon kaa dhyewad or adarsh kulaanche maar rahaa tha. us yuvak kaa naam tha raghunatha vishnupant shirdhonkar.san 1931 main maatr baees varsh kii aayu main r.vi. shirdhonkar ne jor shor se ek marathi masik patrika kaa pehla ank prakashit kiya or use apane swabhaav or kaaryastylee ke anukool ''hitchintak'' sheershak diya. isi masik patrika kii shuruuaat maatr 15 varsh kii aayu main hast likhit madhyam se ve kar chuke the.
 uttar bharat main marathi patrakarita kii neenv rakhanevaale raghunatha vishnupant shirdhonkar kaa janm ek madhyam vargeey parivaar main 17 march 1908 ko gwalior main hua tha. unamem padhane or gnanarjan kii jabardast ichha shuru se hi thi. gwalior main tab vishwa vidhyalay nahin tha, at: unhone bi.e. kii degree agra vishwa vidhyalay se hasil kii. degree praapt karne ke baad tatkaaleen gwalior riyasat kii ore se unka shandaar swaagat kiya gaya. unhen hathi par bithakar unki shobhaayatra nikaali gai or us samay ke rivaaz ke anusaar riyasat ke sabhi rahavaasiyon ke bich chini baantkar kushi vyakt kii gai. isi vajah se unke mata -pita evam anya parijanon kii ek swaabhaavik aakanksha thi ki ve sarkari naukari karen, lekin r.vi. shirdhonkar ne sire se is ichha ko nakaar diya or ''hitchintak'' ke prakaashan main jute gaye. 'hitchintak'' koi ek saadhaaran patrika nahin thi, uske peeche ek drushti thi, ek vichaar tha. chaar varsh ke alp jivan main is masik patrika ke do abhootpurv visheshank r.vi. shirdhonkar ke sampadan main nikle. in do visheshankon ''panipat visheshank'' or ''scindeshaahi visheshank'' ne puure desh main dhooma machaa di. lekin aaj ye sab likhnaa jitna aasaan lag rahaa he, us samay karnaa utana hi kathin tha. gwalior main printing press tak nahin thi. pratimah ve agra jaakar patrika kii chapai karavaate the, phir gwalior aakar uskaa vitaran swayan hi karte the. parivarajanon kaa virodh tha, staff rakhane kii haisiyat nahin thi. sabakuch akele ke dam par karnaa padataa tha, lekin ek jid thi, ek jazbaa tha. 
 ''panipat visheshank'' main atyant durlabh naqshe,sena kii rachana ke vaishishtyapurna chitrankan evam rekhankan, saath hi tatkaaleen itihaaskaaron dwaara likhe gaye stareey tathaa jaankareepurn aalekh samahit the. aisi sampoorn saamagree kii vajah se uparokt visheshank anmol sabit hua or aaj bhi, itane varshon baad anek log sandarbh granth kii tarah uskaa upyog karte hai. scindeshaahi visheshank bhi unhone isi tarah shrampurvak taiyaar kiya. hitchintak ke prakaashan tak hi unki gatividhiyaan simati hui nahin thim.
 maatrubhaasha ke sammaan or sanvardhan ke liye unhone bidaa uthaaya tha.us samay gwalior main marathi sahitya uplabdh nahin ho paata tha,at : r.vi. shirdhonkar ne marathi kitabon kaa ek depo shuru kiya. marathi bhashaa ke vidwatajanon ko sunne kaa avasar gwalior ke marathi bhashiyon ko mili is vichaar se ''sharad vyaakhyaan maala '' kii shuruyaat kii, jo aaj bhi chaalu he. unke pita vishnu pant shirdhonkar, is sari kavayad ko bekaar kaa jhamela maanate the or isi vajah se bada parivaar hone ke baavjood ,unki sahachari rajabai shirdhonkar ke alaava, parivaar kii ore se kisi kaa sahaara nahin tha. maharashtra se jo bhi mehmaan aate unki aavbhagat alp sadhano ke saath rajabai hi kiya karti thim. na to koi poonji thi, na hi kisi kii ore se koi aarthik sahaayta milti thi, bas ek jid thi. us jid ke liye unhone aise aise kai kaam kiye jinke bare main aaj kaa padhaa-likhaa, ucch shikshit yuva soch bhi nahin saktaa.
 r.vi. shirdhonkar ne mumbai ke pratishthit je.je. skool of arts se chitrakaari main oopaadhi praapt kii thi, uskaa upyog kar painting kii dukaan shuru kii,  bacchon ko unke ghar jaakar padhaayaa,hitchintak vidya mandir ke naam se ek vidhyalay kholaa or ve yaheen nahin ruke, saikil ke pankchar jodne tak kaa kaam kiya. yah sab kisalie ? na unhen makaan bananaa tha, na use sajaana-sanvarna tha,na gaadi-ghoda khareednaa tha, na patni ke liye gahane banavaane the, sirf ek dhyey tha--matra bhashaa kii seva,uskaa sangrakshan or sanvardhan.
 itnaa sab karne ke baad bhi unhen hasil kuch nahin hua. ek eemaandaar vyakti kaa jo hashr hota he,vahi unke saath bhi hua. parivaar or samaaj donon taraf se unhen upeksha hi mili or antat ''hitchintak'' kaa prakaashan band kar, patni or do abodh bacchon kii khatir sarkari naukari kii sharan main unhen janaa padaa.us naukari kii vajah se gwalior jaisaa bada shahar chhot gaya.chote chote gaanvon main tabadale hote rahe, lekin theth hindi maahaul main bhi matra bhashaa marathi ke prati khinchaav bana rahaa.unhone hindi kahawaton kaa marathi anuwaad, un par vishesh tippaniyon ke saath prakashit kiya.prasidd roman darshanik marks auralius ke vichaaron ko pustak rup main marathi main ''aatm chintan'' sheershak se prakashit kiya. 
 itani sari apadhapi main r.vi. shirdhonkar kaa  sharir tut gaya. ucch raktchaap ne gher liya or us samay ke asaadhya rog lakva se ve grasit ho gaye. jindagi bhar jo vyakti kuch na kuch karata rahaa, use apane jivan ke antim chha: varsh bistar par gujaarna pade.21 july 1970 ko unki deh ne praan tyaag die. baad main kai logon ne mrityu ke kaaran jaanane kii koshish kii, lekin 62 varsh kaa jivan unhone jis dhyey kii khatir jiya uske bare main kisi ko chintaa nahin thi. pune ke prasidd marathi samachaarpatr 'kesari' ne jarur, ''uttar bharat main marathi kaa ekmaatr aadhaar stambh dhah gaya'' yah  uchit sheershak dekar unke nidhan ke samachar ko prakashit kiya. 
 r.vi. shirdhonkar kii yaad ko chir sthai banane kii disha main unke sabhi putr-putriyon ne, vishesh rup se arun shirdhonkar, dow. vijay shirdhonkar or alaknanda sane ne prati varsh kaarykram yojit kiye. durbhagyavash dow. vijay shirdhonkar kaa san 2016 main or arun shirdhonkar kaa 2017 main nidhan ho gaya . prati varsh 21 july ko bhopal ke r.vi. shirdhonkar sabha grih main uttar bharat ke ek marathi bhashi patrkaar ko ''r.vi. shirdhonkar smriti sammaan'' se nawaaza jaataa he. sammaan ke antargat smriti chinh, shawl or shri fal ke atirikt ek nishchit raashi bhi di jaati he. 
 'san 2015 main ''hitchintak'' ke panipat visheshank kaa punarmudran, r.vi. shirdhonkar ke prakashit or hast likhit sahitya kaa digitigeshan kiya gaya.
 hindi kii prasidd kavyitri swarangi sane or patrkaar vibhaas sane r.vi. shirdhonkar ko shradhanjali arpit karte hue kehete hai ki hamen garv he ki matra bhashaa ke liye jeene vaale or apni jindagi daanv par lagaanevaale r.vi. shirdhonkar hamaare nanaaji the. 
