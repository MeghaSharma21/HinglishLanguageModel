 suraj paliwal hindi ke varisht aalochak or pragatisheel aalochana ke pramukh samvahak hai. 
 suraj paliwal kaa janm 8 may 1951 ko mathura, uttar pradesh main hua tha. unhone hindi sahitya main em0e0 va pi0echdi0 karne ke pashchaat pratrakarita, adhyaapan evam aalochanatmak lekhan kaary main sakriy hai. pro. paliwal prasiddh aalochak, sampadak evam shikshavid hai. aapaki do kahani sangrah, das aalochana granth or hindi kii jaani-maani patrikaon main 90 se adhik aalekh prakashit hai. aap ne 30 varsh kii academik jivan main kai rashtriya evam antarrashtriya sangoshtee yojit evam sanyojit kiya hai. samprati aap	sahitya viapeeth, mahatma gandhi antararashtriya hindi vishvavidhyalay ke adhyaksh evam adhishthata ke rup main karyrat hai.
 premchand puraskaar, punjab kala evam sahitya academy puraskaar, dow ram vilaas sharma aalochana sammaan,acharya niranjan nath vishisht sahityakar sammaan
 kahani sangrah
 aalochana
 suraj paliwal ke kahani sangrah kii bhoomika hindi ke charchit kathakaar sanjeev ne likhi he. unhone yah pratipaadit kiya ki suraj paliwal nawein dashak ke mahatvapurn kathakaar hai, jinhone apane samay ke yatharth ko raajnneetik chetana ke saath rekhaankit kiya. apni bhoomika main ve likhte hai- kritrimata se dur sahajata kii khoj main -apane daur ke samarth kathakaar suraj paliwal kii kahaniyaan pehle bhi padhata rahaa tha or aaj bhi, par chhitput padhanaa ek baat he, samgr padhanaa or baat. suraj paliwal kii 'jangal tathaa anya kahaniyaan' padhakar pehla asar avasannataa kaa hota he. ek ajeeb-sa dhuaan aatma par tang jaataa he- khauf kaa dhuaan. kya sab kuch hris kii dhalaan par aise hi neeche ludhakta jaayegaa ? kabhi bhi, kuch bhi nahin badalegaa? kahani 'shravan kii vaapasi' ho yaa 'ramraj', 'kal kaa sukh' ho yaa koi or, suraj paliwal kisi jabaran aashaa kaa jhansa nahin dete, balki talkh hakikaton ko kholkar pathak ke saamne rakh dete hai. 'shravan kii vaapasi' ko hi len, bhartiya kisaan pariwaron main ek adad gaay yaa bhens paalane kaa sapana 'godaan ke hori' se lekar aaj tak palata aa rahaa he or usee ke saath karj lekar lee gai is gaay yaa bhens kaa karj na chukaa paane kii vidmbana bhi. teen hajaar rupee kaa karj! bhoomihinon ke laye sarkari karj! bhens ke putthe par laga karj kaa sarkari thapapa baapu ke putthe kaa thapapa ban jaataa he or bhens kii tadap baapu kii tadap. yah bhens na hui ji kaa janjaal ho gai. bhens kaa doodh, dahi, ghi kabhi bi.di.o. kaa chaparasi le jaataa, kabhi bade babu, kabhi koi or. na dene par kist kii dhamkee. parivaar kaa koi bhi sadsy bhens kaa doodh-dahi-ghi nahin paata. kist kii ladkati talwaar, bete kii berogari upar se. kahin se bhi koi sahaayakta nahin milti-na paanvnedaaron se, na rishtedaaron se or na bete se. antat karj na adaa kar paane kii sthiti main baapu ko jail hoti he. berozegaar betaa shravan nahin ban paata. yah beete huye kal kii kahani he or aane vaale kal kii bhi. suraj paliwal kii kahaniyon kii prishthbhumi braj or uske aasapaas kii gramin or kasbaai sthitiyaan hai, garibi he, bhukhmaree he, gaanvon main panapati gundai he, gram pradhani ke chunaav hai, jativaadee jakadan main jakadi shaktiyon ke varchasv kii ladaai or takaraahaten, pantare or sameekaran hai. inhen ke chalate gaanv main pul banane kii panchayat kii meeting bhandul ho jaati he. unheen ke kaaran gaanv ke kinchit dhani chamaar tikaa ko gram pradhan nahin banane diya jaataa. jaaton kaa praadhanya, brahmanon kii kootneeti ke kaaran jiti baaji bhi haar jaataa he tikaa. jativaadee gaanv kii hakeekat or udaartaa kaa dhong odhe brahmanwad par sateek tikaa karti he kahani 'tikaa pradhan'. 'tikaa pradhan' agar varnbhed kii kahani he to 'ajanabi' vargabhed kii. brahman hokar bhi garib ramdhan apane asavarna, par sampann mitra ke sadvyavahaar ke baavjood varg vaishamy kii duuri laangh nahin paata. aparichay kii yah diwaar bacchon tak khinchi hui he. kabhi 'kafila' main is vishay par ek kahani padhi thi 'kutti'. lekhika thi malti mahavar. suraj paliwal kii 'ajanabi pahchaan' malti mahavar or vargabhed par tamaam lekhakon kii kahaniyon kii pidaa kii daastaan ko aage badhaati he. yah pidaa ek ajeeb pidaa he, baahar se dikhti nahin, andar-hi-andar internal bleeding kii tarah tisati or risati rahati he, yatharth kaa prakshepan jitna aasaan hota he, sateek nishane tak pahunchnaa utana hi duhsadhay or isi main lekhak kii sachhee agnipariksha hoti he. sthiti or dikkatdaar tab ho jaati he, jab vyakti se aage badhkar puraa samaaj is hris kaa shikaar hota ja rahaa ho or ubarne kii gunjaaish kahin se bhi na nikal paa rahi ho, sabhi ek duusare se munh churaakar khudgarji ke shortkat ke sahare nishkruti paa lenaa chaahate hon. 'ravan tolaa' main ravan banane vaale karigar ko koi vaazib paisa dena nahin chahta. sirf ek karigar nahin, haath or hunar kaa kaam karne vaale sabhi kaarigaron kii upeksha he vanik samaaj kii. gaanv ke kaarigaron or cameron ke prati najariya ek-sa he. tedha dukhi he ki shahar ke nai ko teen rupee nakad denge or mehmaan kii tarah baat karenge par gaanv ke tahaluaa ko dete samay praan nikalate hai. phir ek dhoosar-sa satya yah he ki gaanv main paise hai hi nahin kisi ke paas. yani vyakti hi nahin puraa gram samaaj asahaay padataa ja rahaa he shahar ke saamne. 'ravan tolaa' kaa dhandha maaraa ja rahaa he. shatru jitna moort he, usase zyada amoort. afvaah he ve badla lenge... magar koun badla legaa or kisase? bazaarwaad or bhumandalikaran ke lambey saaye grasane vaale hai sab kuch, dhandhe, hunar, paramparaayen, samskruti. thahari hui sthitiyaan hai, tehre huye log, lagata he sookhte talab-sa sara kuch jam gaya he. 'ramraj' apane vyangyatmak sheershak se hi nahin, iske aage gramyajiwan main gahare utarkar gaanv ke bhrasht hote huye aadmi kii pradhani main hui jeet ke antarjaal kii bunaavat par ungali rakhti he. sena se gaanv kaa bhaaga hua jawan choudhary harpal singh chori, daaka, ghotaale koun-koun se kukarm nahin karata, magar chunaav vahi jeetta he. suraj paliwal kii kahaniyaan gram-sabha, chunaav prashasan jaise sansnon ore naitik saahas jaise mulyon ke nirantar kamjor padate jane or antat vyarth hote jane kii daastaan bayaan karti hai. aaj to shailpic chamatkaare or khilanddi bhashaa se kathy kii kami ko dhakne kii neem chaalaakiyon kaa daur he, magar kabhi kathy apane aap main hi itnaa majboot, maarmik or bedhak hua karata tha ki use kisi atirikt yaa sayas saaj-sajja kii jarurat nahin hoti thi 'kal kaa sukh' ek aisi hi kahani he, jise padhane ke baad aap der tak udhaas bane rahete hai. mushkil he, in sansthaaon ke nasht hone kaa ronaa ham kisase raayen, jabaki hamaari antim sharansthali parivaar or vivaah naam kii sanstha par bhi ab maaraatmak prahaar hone lage hai. kahin ye tut gai hai, kahin tuutane kii kagaar par hai. 'kuch galat nahin' kahani main sangharkshil vidhur pita or chote bhai ke sapane, bade bete ke germany jate hi akaash chuumane lagate hai par jaisaa ki hota he, vargantarit bada betaa unhen puri tarah niraash karata he. aisi kahaniyon ko, charitron ko bahirmukhi banaakar log kahani kaa naash kar dete hai, suraj paliwal ne is khatre se is kahani kii raksha karte huye ise antahvisphod or jijeevishaa kii kahakani main tabdeel kar diya he. sangharkshil pita, jo vidhur bhi he, kaa charitra is kahani main bahut shashakt dhang se ubharkar aayaa he. vruddh pita bade bete kii thes khaakar baith jate hai magar haar nahin maanate. subah hal-bail lekar phir kheton par chal padate hai- 'ek saal fail hone par dobaaraa pariksha bhi to di jaati he.' 'ek gavaah maut' haashie par padi gaanv kii dalit kanya kii akeli-akeli maut kii sansmornatmak kahani he. 'aaso' kaa pita bahadur tha, dalit hote huye bhi gaanv kii aan kii kai baar raksha kii thi usne, par duusare str par niyati or apane bholepan yaa morrkhtaa ke aage asahaay. 'aaso' apane dukhi vaivaahik jivan se trast dobaaraa maayke ai to phir maayke kii hokar hi rah gai, magar baap kii bahaduree or khuddari uski dhamniyon main bahati he- 'yah samaaj aise thode hi badalegaa betaa! seetarami odhakar dusaraan kii krupa se jindagi guzar sakati he lekin jise jindagi kehete hai, asli jindagi, vah seetarami phenkakar apane hi bal ji sakate he.' puure gaanv kii buaa, kabhi gaanv ke rakshak rahe bahadur pita kii bahadur beti aaso, kai dinon kii bhukhi, niraahaar do roti ke liye chillaati mar gai or gaanv dekhtaa rahaa. yah betaa koun he jo rup badal-badalakar suraj paliwal kii kahaniyon main aata he-kabhi darshak banakar, kabhi bhokta banakar ? anya koi nahin suraj paliwal swayan ! unka kishor ! aksar is kishor ko apane gaanv yaa kasbe se shahar bheja jaataa he padhane ke liye lekin shahar main uskaa man nahin lagata. yah kishor hindu bhi ho saktaa he or musalmaan bhi, savarna bhi or asavarna bhi, dhani bhi, garib bhi lekin hota he vah kishor, umr kii vah ganth jisase duniya ke aage ke kalle footte hai. shahar main rahakar bhi vah gaanv ko jeeta he-smritiyon main nostelgia main. aisa nahin he ki ye smritiyaan kisi sampann yaa samrudh at kii hai, balki zyaadaatar to us thahari hui jindagi ke tehre, sadate pani-si hi hai, kahin-kahin to aparaadh or aparaadhiki main lithdti hui, magar mitti ke matiyaale rang ke apane hi dhab hai, apni hi khushboo jo nihaayat apni-si he. kaaphi dinon tak shahari jivan ji lene ke baad bhi vah rah jaataa he 'out sidar' or pravasi hi. 	is vikaas yaa viparyay kii intahaa kya he? suraj paliwal ke nayak-nayika shahar main umr kii lambii avadhi bitaakar bhi mukhute vaali dohari jindagi ke shahripan ko man-praan se sweekaar nahin kar pate. unhen saral, sahaj, akrutrim jivan hi bhaataa he. beshakar rang-roganviheen yah cheharaa utana aakarshak or chakshush nahin he par chaliya to katai nahin. uhapoh ke bich aksar nirnay bhi der tak dahalij par thithka padaa rahata he, par antat vah jhukta he sahaj, saral or akrutrim kii ore. sahajata kii khoj hi sambhawatah kathakaar ko 'jangal' tak le aati he, jahaan sab kuch apane naiysargik rup main he- aadim or akrutrim prem bhi, ghrinaa bhi-'kulhadi se forest karmchaaree kii hatya kar police kii antaheen yantranaa sahane ke liye samarpan karne vaale adivasee kaa syah kaala rang or apmaan kii yantranaa se vikrut munh par tapati garm ankhen meraa peechha ab bhi kar rahi hai.' suraj paliwal kii teen dauron kii kahaniyaan is samgr main shaamil hai-pehali, gaanv kii kahaniyaan, duusari, shahar kii hokar bhi ajanabeepan kii kahaniyaan, teesri, aropit kritrimata se mukt hone or apni jadon kii ore lautne kaa abhikram karti kahaniyaan. antim daur tak aate-aate uttar aadhuniktawaad, astitvvaad or duusare pashchimi katha andolanon kii prabhaav chhaayaayein bhi dikhne lagati hai. baligeshan tab tak aayaa na tha magar uske shikari kadamon kii aahat to in kahaniyon main suni ja sakati hai. sankhya ke lihaaj se bahut kam kahaniyaan hai 'jangal tathaa anya kahaniyaan' samgr main. kul jamaa atthis. suraj paliwal ke katha samgr se guzarane ke baad ek hi sawaal ubharta he- itane sambhaavnashil kathakaar ne kahani likhnaa band kyon kar diya?
