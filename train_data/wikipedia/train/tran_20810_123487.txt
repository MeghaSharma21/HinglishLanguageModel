 auskar wild us shaks kaa naam he, jisane sari duniya main apane lekhan se halchal machaa di thi. shakespeare ke uparaant sarvaadhik charchit auskar wild sirf upanyaaskaar, kavi or naatakkaar hi nahin the, apitu ve ek samvedansheel maanav the. unke lekhan main jivan kii gahari anubhutiyaan hai, rishton ke rahasy hai, pavitra soundarya kii vyakhya he, maanviya dhadakanon kii kahani he.
 unke jivan kaa moolyankan ek vyapak failaav se guzarakar hi kiya ja saktaa he. apane dhoopachhanhi jivan main uthal-puthal or sangharsh ko samete 'auskar phingaal on flaharty wills wild' maatr 46 varsh puure kar anant akaash main villin ho gaye.
 auskar wild 'kiro' ke samakaleen the. ek baar bhavishyavaktaa kiro kisi sambhraant mahila ke yahaan bhoj par aamantrit the. kaaphi sankhya main yahan pratishthit log maujuud the. kiro upasthit hon or bhavishya na poocha jaae, bhala yah kaise sambhav hota. ek dilachasp andaaj main bhavishya darshan kaa kaarykram aarambh hua. ek laal makhmali pardaa lagaaya gaya. uske peeche se kai haath pesh kiye gaye. yah sab isliye taaki kiro ko pataa na chal sake ki koun sa haath kiskaa he? do suspasht, sundar haath unke saamne aae. un haathon ko kiro dekhakar hairaan rah gaye. donon main bada antar tha. jahaan baayein haath kii rekhaayen kah rahi thim ki vyakti asaadhaaran buddhi or apaar khyaati kaa maalik he. vahiin daayan haath..? kiro ne kaha 'daayan haath aise shaks kaa he jo apane ko swayan desh nikaala degaa or kisi anjaan jagah ekaaki or mitraviheen maregaa. kiro ne yah bhi kaha ki 41 se 42wein varsh ke bich yah nishkasana hoga or uske kuch varshon baad mrityu ho jaaegi. yah donon haath landan ke sarvaadhik charchit vyakti auskar wild ke the. sanyog kii baat ki usee raat ek mahaan naatak 'e vuman of no emportence' manchit kiya gaya. uske rachayita bhi or koi nahin auskar wild hi the.
 baharhaal, 15 oktober 1854 ko auskar wild janme the. kiro kii bhavishyavaanee par drushtipaat karen to 1895 main auskar wild ne samaaj ke naitik niyamon kaa ulanghan kar diya. falswaroop samaaj main unki ab tak arjeet pratishtha, maan-sammaan or sari uplabdhiyaan dhwast ho gayi. yahan tak ki unhen do varsh kaa kathor karawas bhi bhugatna padaa. jab auskar wild ne apane saubhaahgya ke chamakate sitare ko duubate hue or apni kirti pataakaa ko jhukate hue dekha to unke dhairya ne jawaab de diya.
 ab ve apane usee gaurav or prabhutaa ke saath samaaj ke bich khadey nahin ho sakate the. hataasha kii haalat main unhone swayan ko desh nikaala de diya. ve paris chale gaye or akele gumnami kii jindagi gujaarne lage. kuch varshon baad 30 navambar 1900 ko paris main hi unki mrityu ho gai. us samay unke paas koi mitra nahin tha. yadi kuch tha to sirf saghan akelaapan or pichley sammanit jivan kii smritiyon ke bache tukade.
 auskar wild kaa puraa naam bahut lanbaa tha, lekin ve sari duniya main keval auskar wild ke naam se hi jane gaye. unke pita sarjan the or maan kavyitri. kavita ke sanskaar unhen apni maan se hi mili. clasix or kavita main unki vishesh gati thi.
 19veen shatabdi ke antim dashak main unhone saundaryavaadee andolan kaa netritv kiya. isse unki kirti chaaron ore faili. auskar wild vilakshan buddhi, viraat kalpanashiltaa or prakhar vichaaron ke swami the. paraspar baatcheet se lekar udbhat vaktaa ke rup main bhi unka koi jawaab nahin tha. unhone kavita, upanyaas or naatak likhe. angreji sahitya main shakespeare ke baad unheen kaa naam praathamikta se liya jaataa he. 'da pikchar of dorian grey' unka pratham or antim upanyaas tha, jo 1890 main pehali baar prakashit hua.
 vishwa kii kai bhashaaon main unki kritiyaan anuvaadit ho chuki hai. 'da balade of reeding gol' or 'di profndis', unki suprasiddh kritiyaan hai. ladi windram'rs phen or da emportence of beeing arnest jaise naatakon ne bhi khaasi lokapriyata arjeet kii. unki likhi parikthaayen bhi vishesh rup se pasand kii gayi. unke ek naatak 'salomi' ko pradarshan ke liye england main license nahin mila. baad main use sara bernard ne paris main pradarshit kiya.
 auskar wild ne jivan mulyon, pustakon, kala ityadi ke vishay main anek sargarbhit rochak tippaniyan kii hai. unhone kaha- 'pustaken naitik yaa aniatik nahin hotin. ve yaa to acchhee likhi gai hoti hai yaa buree.' apane anant anubhavon ke aadhaar par ek jagah unhone likhaa- 'vipadaayen jheli ja sakati hai, kyonki ve baahar se aati hai, kintu apni galatiyon kaa dand bhogana hai, vahi to he jivan kaa dansh. kala ke vishay main unke vichaar the- 'kala, jivan ko nahin, balki dekhne vaale ko vyakt karti he arthath tab kisi kalatmak kriti par log vibhinna mat prakat karte hai tab hi kriti kii pahchaan nirdhaarit hoti he ki vastav main vah kisi he, aakarshak yaa uljhi hui.'
 auskar wild ne apane sahitya main kahin na kahin apni pidaa, avsaad or apmaan ko hi abhivyakt kiya he. baavjood iske unki rachanaayen ek vishesh prakaar kaa komalpan liye ek vishesh disha main chalati hai. kai bade sahityakaron kii tarah unhone bhi vishpan kiya, nilkanth bane or khamosh rahe. vishwa sahitya kaa yah tejasvi hastakshar aaj bhi puri duniya main sneh ke saath padhaa or saraahaa jaataa he.
 
