 actor-network siddhanth ) saamaajik siddhanth evam anusandhan kii vah vidhi he jo vastuon ko saamaajik network kaa bhaag maanati he. network kii avadharana ke ird-gird hua chintan abhi tak praudyogikeey or saamaajik chintan ke bich sambandh-sutara kaayam karne kii samasya kaa santoshjanak hal nahin khoj paaya he. actor- network thiyari isi samaadhaan kaa prayaas karti he. vigyaan or praudyogiki sambandhi adhyayan ke vidwaan bruno latur or mishael calen ne samajashastri jon lock kii madad se iskaa pratipaadan kiya. takneekee rup se ise ‘material-semiotic’ paddati kaa naam diya jaataa he. arthath is siddhant ke dwaara vastuon ke bich sambandhon kaa adhyayan to kiya hi jaataa he, yah avadharanaon ke bich sambandhon kii samaj banane main bhi madad karata he. 
 yah siddhanth yah maan kar chalata he ki kai sambandh ek saath bhautik or sanketamulak hote hai. udhaaharan ke liye, kisi bank main vyaktiyon, unke vichaaron or praudyogiki ke bich trikoniya anyonyakriya hoti he. parinamswaroop ek aisa network banataa he jo ekal astitv ke rup main ‘act’ karte hue vibhinn tattvon ke saath apana sutara kaayam karata he taaki swayan main susangat or sampoorn ho sake. actor-network ke is ke lagaataar banate-bigadate rahete hai. aise networkon main sambandhon ko lagaataar or baar-baar ‘paraform’ karnaa padataa he, anyathaa network bikhar jaataa he. is network ko susangat banaaye rakhane ke liye jaruri he ki uske sadasyon ke bich dwandv kam se kam ho . francisi darshanik zeel dalaz or felix guatari ke chintan se prerana lene vaali is thiyari kii ruchi yah bataane main he ki actor-network kaise banataa he, kaise khud ko kaayam rakhata he or kaise bikhar jaataa he. lekin iske zariye yah pataa nahin chalata ki network apana prakat rup kaise grahan karata he. network kii avadharana ke prati dwaidh ke baavjood is siddhant ke kaaran mobility or connactivity sambandhi prashnon par naveen chintan kii gunjaaishein nikali hai. 
 jon lock or jon haverd dwaara sampadit granth "actor network thiyari and ocrator" main is siddhant kii visheshtaon, uplabdhiyon or simaaon kaa ek kargar kaakaa miltaa he. lock ke anusaar yah thiyari ‘bhautikta ke lakshanshastra’ yaa ‘sambandhaatmak bhautikta’ jor detii he. iskaa taatpary yah hua ki yah siddhant lakshanshastra ke daayre se lee gayi sanketon kii sambandhaatmakataa ke aujaar se bhautik roopon kaa vishleshan karata he. in bhautik roopon main rojaanaa ke jivan se judi vastuen bhi ho sakati hai. actor-network thiyari apni isi visheshta ke kaaran soshal network vishleshan se alag ho jaati he. lakshan-vigyaan ek bhashashastreey upkaran he, par yah siddhant uski antardrushtiyon kaa istemaal karke tattvon kii sambandhaatmakataa kii toh letaa he or phir uske zariye behichak hokar har tarah kii saamagree kaa vishleshan kar daalata he. nariwadi chintak donna haraave ne bhi nabbe ke dashak main bhautik or sankethik ke bich sambandhon kii thaah lene ke liye aise tattvon kaa adhyayan kiya tha jo bhautik rup main hone ke baavjood naye tarah kii bauddhik smapda kii taraf ishaara karti thim. 
 lock ke anusaar iske madhyam se yah paddati pataa lagaati he ki duusare tattvon ke saath apni ke maanviya gair-maanviya tattvon par kya asar padataa he. ek-duusare ke saath sambandhon ke ke tahat chijen apni yaa dusron kii kriyaatmakataa se guzarati hai. yahan lock poochhate hai ki is kriyaatmakataa or sambandhon kii apekshaakrit sthirataa or sthaniktaa ke bich kya sambandh he? iske jawaab main lock ek vaikalpik sthaan-vaigyanik ke rup main network ke vichaar ko pesh karte hai. yani ek network ke tahat apni aapasi sutron yaa sambandhon ke aadhaar par vibhinn tatva apane sthanik akhandta kaayam rakh pate hai. soshal network vishleshan ke maharathi jis network kii charchaa karte hai, vah network yah nahin he. unke liye to network ek apekshaakrit tatasth or varnanaatmak pad he. 
 jon lock ke liye network apane-aap main sthaniktaa kaa ek swaroop yaa swaroopon kaa ek samucchy he. network kii yah visheshta kisi bhi tarah kii topoljical sambhaavna par apni taraf se kadi seemayen aropit karti he. vah network ke bheetar kaam kar rahe sutron kaa samaroopikaran nahin hone detii. na hi sambhav sambandhon kaa samaroopikaran ho paata he. parinamswaroop sambhav tattvon ke charitra kaa bhi samaroopikaran nahin hota. isi par thiyari seemayen saamne aati hai. lock ko network kii avadharana ke saath pehali mushkil yah lagati he ki uske zariye ek seemaa tak hi vishleshan kiya ja saktaa he. isaki vajah yah he ki network pehle se hi ek khaas rup grahan kar chukaa he. ek aisa rup jo apni pahunch ke sabhi jud sakane vaale tattvon ke saath ek jaisaa hi vyavhaar karata he. lock ko aapatti is baat par he ki is ravaiye ke kaaran network ke bheetar or networkon ke bich banane vaale sutron ke bare main puri jaankaree nahin milti. isi kaaran se tattvon ke bare main bhi pataa nahin chal paata ki unhone apana maujuuda rup kaise praapt kiya. lock kii manyata he ki jab tak yah thiyari network ke vichaar ke pare ja kar tattvon kii naanavidh bahulata par bal nahin degi, or sambandhon kii jatilta ko phir se rekhaankit nahin karegi tab tak yah samasya hal nahin ho sakati. 
 rochak baat yah he ki actor-network thiyari ke pramukh bruno ne baad main isaki aalochana kii. latur kaa kahana tha ki is siddhant main chaar chije kargar nahin hai. na actor shabd kargar he, na network, na thiyari or na hi actor or network ke bich laga haifan. unka tark yah tha ki bees saal pehle network ke vichaar or roopak kaa istemaal karne par vah samaaj or raashtra-rajya jaise sthapit vichaaron ke pare jane kii gunjaaish pradaan karata tha, par aaj world wide web kaa vajood kaayam ho chukaa he or lagbhag har vyakti network kaa motaa-motaa matlab samajhataa he. darasal, apni hi thiyari ko kaarij karne ke peeche latur kii manshaa yah kehane kii thi aaj ke jamaane main network ke vichaar kaa istemaal sansthagat roopon ke vishleshan se kataraate hue lacheelepan or pravahon par jor dene ke liye hi kiya jaataa he. is chakkar main hota yah he ki sthaniktaa kaa prashn vishleshan se chhot jaataa he or sansthagat rup aalochana se batch hai un aalochana koi asar nahin hota. duusare, yah aalochana karte hue latur ko yah chintaa bhi sata rahi thi ki aajkal samaaj-vigyaan main network pad kaa andhadhundh istemaal hone laga he, jabaki yah mukhyatah takneekee shai he jisaki nafaasat or pechidagi ko nazarandaaz nahin kiya janaa chahie. 
 aalochana ke is mukaam par latur ko dalaz or guatari dwaara sujhaaye gayi rijmo ke vichaar main gunjaaish nazar aati he. rijmo kii khaas baat yah he ki vah kisi suparibhaashit bhu-kshetreeyata ke bina hi apni shakhaon ke sambandh-sutron ke kaaran pranaligat gunon ko vyakt karata he. dalaz or guatari kehete hai ki rijmo kii paribhaasha sambandh-sutron or vishmaangta ke aadhaar par hoti he. vah kisi ke saath kisi bhi samay sambandh kaayam kar saktaa he. rijmo ke tarz par latur kehete hai ki network ko ek aise rup kii tarah grahan kiya janaa chahie jo lagaataar banataa-bigadataa rahata he, or jo sambandh-sutron kii abhootpurv sambhaavna pesh karata he. yah aalochana karte-karte latur is nishkarsh par pahunche ki network kehane ke bajaay ab 'work-net' kii abhivyakti kaa prayog kiya janaa chahie. unke anusaar network main sabase mahatvapurn hissaa ‘work’ kaa hi he. sambandh-sutara karne liye karnaa, yaa paraformativity aavashyak he. 
