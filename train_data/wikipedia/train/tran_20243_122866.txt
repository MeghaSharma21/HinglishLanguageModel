 vyakti, samaaj athwa raajnneeti par chitron ke madhyam se vyangy kasne athwa uphaas karne kii saamaanya vidha ko virup-chithran yaa karikechar kehete hai. yah mulat french kaa shabd he or french main yah italvi shabd 'karicatura' se liya gaya tha jiskaa taatpary vaiyaktik gunon athwa avagunon kaa atiranjit chithran tha.
 chitrakala kii is vidha kaa aarambh dhundnevaale log ise arestu ke kaal tak ja pahonchte hai. arastu ne pausun naamak ek kalakaar kaa ullekh kiya he jo logon kaa uphaas chitron ke madhyam se kiya karata tha. plini ne bupulas or athenis naamak do murtikaron kii charchaa kii he jinhone kavi himpanaks kaa jo dekhne main badsoorat lagata tha. majaak banane ke liye ek murti banaai thi. kintu inke baad kisi chitrakaar athwa murtikar kaa pataa nahi lagata jinhone is prakaar kaa koi ankan kiya ho. linardo da vinci naamak vikhyath chitrakaar ke banaae vikrut chehron ke anek chitra uplabdh hote hai jinhen saamaanya bhav se karikechar kii sangya di ja sakati he. kintu unke sambandh main kaha jaataa he kii unhen unhone kisi prakaar kii uphaas bhaavana se prastut nahi kiya tha varan ve vastut asaadhaaran kurup logon ke rekhachitr he jinhen unhone manoyogpurvak adhyayan kar taiyaar kiya tha. is prakaar solahavin shatee ke baad hi is vidha ke vikaas kaa krambaddh itihaas europe main praapt hota he.
 karikechar kaa mahatv uski rachana main utana nahin he jitna ki uske prachaar prasar main. at mudran sadhano ke vikaas kaa saath hi iskaa bhi vikaas hua or patr patrikaon se use vishesh protsaahan mila or aaj ise bhi patr patrikaon main mahatv praapt he. ab vah karikechar kii apeksha cartoon ke naam se adhik prasiddh he. apane is rup me vah samayik sabhi praakaar kii gatividhiyon par prachhann rup se chutili tikaa kaa ek shashakt madhyam mana jaataa he. 
