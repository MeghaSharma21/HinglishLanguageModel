 abul mujaffar muhiuddeen mohammad aurangzeb alamgir jise aamtaur par aurangzeb yaa alamgir ke naam se janaa jaataa tha bharat par rajya karne vaala chatha mogul shaasha tha. uskaa shashan 1658 se lekar 1707 main uski mrityu hone tak chalaa. aurangzeb ne bhartiya upmahadweep par aadhi sadi se bhi zyada samay tak rajya kiya. wo akbar ke baad sabase zyada samay tak shashan karne vaala mogul shaasha tha. apane jeevankaal main usne dakshini bharat main mogul samrajya kaa vistaar karne kaa bharsak prayaas kiya par uski mrityu ke pashchaat mogul samrajya sikudne laga.
 aurangzeb ke shashan main mogul samrajya apane vistaar ke charmotkarsh par pahunchaa. wo apane samay kaa shaayad sabase dhani or shaatishalee vyakti tha jisane apane jeevankaal main dakshin bharat main praapt vijayon ke jariye mogul samrajya ko saadhe baarah lakh varg mile main failaayaa or 15 karod logon par shashan kiya jo kii duniya kii aabaadi kaa 1/4 tha.
 aurangzeb ne puure samrajya par fatwa-e-alamgiri lagu kiya or kuch samay ke liye gair-muslimon par atirikt kar bhi lagaaya. gair-musalmaan janata par shariat lagu karne vaala wo pehla musalmaan shaasha tha. mogul shasankaal main unke shashan kaal main uske darbariyon main sabase zyada hindu the. or sikhon ke guru teg bahadur ko darashikoh ke saath milakar baghaavat ke jurm main mrityudand diya gaya tha.
 aurangzeb kaa janm 3 navambar 1618 ko dahod, gujarat main hua tha. wo shahjahan or mumtaz mahal kii chhathi santan or teesraa betaa tha. uske pita us samay gujarat ke soobedaar the. june 1626 main jab uske pita dwaara kiya gaya vidroh asafal ho gaya to aurangzeb or uske bhai daara shukoh ko unke dada jahangir ke lahore vaale darbar main nur jahaan dwaara bandhak bana kar rakhaa gaya. 26 farvari 1628 ko jab shahjahan ko mogul samraat ghoshit kiya gaya tab aurangzeb agra kile main apane mata pita ke saath rahane ke liye waapas lautaa. yaheen par aurangzeb ne arabi or farsi kii aupchaarik shiksha praapt kii.
 mogul prathaon ke anusaar, shahjahan ne 1634 main shahzada aurangzeb ko dakkan kaa soobedaar niyukt kiya. aurangzeb kirki ko gaya jiskaa naam badalakar usne aurangabad kar diya. 1637 main usne rabia durrani se shaadi kii. idhar shahjahan mogul darbar kaa kaamkaaj apane bete daara shikoh ko saunpane laga. 1644 main aurangzeb kii bahan ek durghatana main jalakar mar gai. aurangzeb is ghatana ke teen hafte baad agra aayaa jisase uske pita shahjahan ko usapar behad krodh aayaa. usne aurangzeb ko dakkan ke soobedaar ke ohade se barkhaast kar diya. aurangzeb 7 maheenon tak darbar nahin aa sakaa. baad main shahjahan ne use gujarat kaa soobedaar banaaya. aurangzeb ne sucharu rup se shashan kiya or use iskaa sila bhi mila, use badakhshaan or balkh kshetra kaa soobedaar bana diya gaya.
 iske baad use multan or sindh kaa bhi governor banaaya gaya. is dauraan wo faras ke safaviyon se qandahar par niyantran ke liye ladata rahaa par use haar ke alaava or kuch mila to wo tha- apane pita kii upeksha. 1652 main use dakkan kaa soobedaar fir se banaaya gaya. usne golconda or bijapur ke khilaaf ladaaiyaan kii or nirnaayak kshan par shahjahan ne sena waapas bula lee. isse aurangzeb ko bahut thes pahaunchi kyonki shahjahan aisa uske bhai daara shikoh ke kehane par kar rahaa tha.
 san 1652 main shahjahan biimaar padaa or aisa lagane laga ki shahjahan kii maut aa jaaegi. daara shukoh, shah suja or aurangzeb main satta sangharsh chalane laga. shah suza, jisane apane ko bengal kaa governor ghoshit karavaaya tha ko harkar burma ke arakaan kshetra janaa padaa or 1659 main aurangzeb ne shahjahan ko tajmahal main shahi khajaane ko karch karne ke zurm main najarband karne ke baad apane ko badshaah ghoshit karavaaya. daara shikoh ko rajdroh ke zurm main phaansi de di gai. aurangzeb ne kabhi bhi shahi khajaane ko swayan par karch nahin kiya.
 mogul, khaaskar akbar ke baad se, gair-muslimon par udaar rahe the lekin aurangzeb unke thik ulat tha. aurangzeb ne jazia kar phir se aarambh karavaaya, jise akbar ne khatm kar diya tha. usne kashmiri brahmanon ko islam qabool karne par majaboor kiya. kashmiri brahmanon ne sikhon ke nauven guru teg bahadur se madad maangi. teg bahadur ne iskaa virodh kiya to aurangzeb ne unhen faansee par lataka diya. is din ko sikh aaj bhi apane tyohaaron main yaad karte hai.
 aurangzeb ke shashan kaal main yuddh-vidroh-daman-chadhaai ityadi kaa tantaa laga rahaa. pashchim main sikhon kii sankhya or shakti main badhottaree ho rahi thi. dakshin main bijapur or golkunda ko antat usne haraa diya par is bich shivaji kii maratha sena ne unako naak main dam kar diya. shivaji ko aurangzeb ne giraftaar kar to liya par shivaji or sambhaaji ke bhaag nikalne par uske liye behad fikr kaa sabab ban gaya. aakhir shivaji maharaja ne aurangzeb ko haraaya or bharat main maratha ne puure desh main apni takat badhai shivaji kii mrityu ke baad bhi maraathon ne aurangzeb ko pareshaan kiya.is bich hinduon ko islam main parivartit karne kii niti ke kaaran rajput uske kilaaf ho gaye the or uske 1707 main marane ke turant baad unhone vidroh kar diya.
 aurangzeb ke prashasan main duusare mughal badshaah se zyada hindu niyukt the or shivaji bhi inamen shaamil the. mughal itihaas ke bare main yah ek sarvamaanya tathy he ki duusare baadshahon kii tulana main aurangzeb ke shasankaal main sabase zyada hindu prashasan kaa hissaa the. aitihaasik tathy bataate hai ki aurangzeb ke pita shahjahan ke shasankaal main sena ke vibhinn padon, darbar ke duusare ahm padon or vibhinn bhugolic prashasnic ikaayiyon main hinduon kii taadaad 24 fisadi thi jo aurangzeb ke samay main 33 fisadi tak ho gai thi. em athar ali ke shabdon main kahen to yah tathy is dharna ke virodh main sabase tagada saboot he ki badshaah hindu manasabadaaron ke saath pakshpaat karata tha.
 aurangzeb kii sena main varisht padon par badi sankhya main rajput niyukt the. maratha or sikhon ke khilaaf aurangzeb ke hamale ko dharmik chashme se dekha jaataa he lekin yah nishkarsh nikaalte vakt is baat kii upeksha kar di jaati he ki tab yuddh kshetra main mughal sena kii kaman aksar rajput senapati ke haath main hoti thi. itihaaskaar yadunath sarkaar likhte hai ki ek samay khud shivaji bhi aurangzeb kii sena main manasabadaar the. kaha jaataa he ki ve dakshin bharat main mughal sultanate ke pramukh banaae jane vaale the lekin unki sainya kushalta ko bhaanpane main naakaam rahe aurangzeb ne is niyukti ko manjuuri nahin di.
 aurangzeb pavitra jivan vyateet karata tha. apane vyaktigat jivan main vah ek adarsh vyakti tha. vah un sab durgunon se sarvatra mukt tha, jo asia ke raajaaon main samanytah the. vah yeti-jivan jeeta tha. khaane-pine, vesh-bhusha or jivan kii anya sabhi-suvidhaon main vah sanyam baratata tha. prashasan ke baari kaam main vyast rahete hue bhi vah apni jaruraton ko puraa karne ke liye quran kii nakal karke or tapiyaan sikar kuch paisa kamaane kaa samay nikaal letaa tha.
 aurangzeb hi nahin sabhi madhyakaalin bharat ke tamaam muslim baadshahon ke bare main ek baat yah bhi kahi jaati he ki unamem se koi bhartiya nahin tha. vaise ek str par yah bachakaana or bematlab kaa tark he kyonki 17veen shatabdi ke bharat main raashtra jaisi avadharana kaa to kahin astitv hi nahin tha.
 haalanki iske baad bhi yah baat kam se kam aurangzeb ke maamle main lagu nahin hoti. yah mughal badshaah pakkaa ucchwargeey hindustani tha. iskaa sidhaa tark yahi he ki uskaa janm gujarat ke dahod main hua tha or uskaa paalan poshan ucchwargeey hindustani pariwaron ke bacchon kii tarah hi hua. puure mughalkaal main braj bhashaa or uske sahitya ko hameshaa sangrakshan mila tha or yah parampara aurangzeb ke shashan main bhi jari rahi. colombia uniwarsity se judi itihaaskaar ellison bush bataati hai ki aurangzeb ke darbar main braj ko protsaahan dene vaala maahaul tha. badshaah ke bete ajam shah kii braj kavita main khaasi dilchaspee thi. braj sahitya ke kuch bade naamon jaise mahakavi dev ko usne sangrakshan diya tha. isi bhashaa ke ek or bade kavi vrund to aurangzeb ke prashasan main bhi niyukt the.
 mughalkaal main darbar kii aadhikarik lekhan bhashaa farsi thi lekin aurangzeb kaa shashan aane se pehle hi badshaah se lekar darbariyon tak ke bich prachlit bhashaa hindi-urdu ho chuki thi. ise aurangzeb ke us patr se bhi samajha ja saktaa he jo usne apane 47 varshiya bete ajam shah ko likhaa tha. badshaah ne apane bete ko ek kila bhent kiya tha or is maukey par nagaade bajwane kaa aadesh diya. ajam shah ko likhe patr main aurangzeb ne likhaa he ki jab vah baccha tha to use nagaadon kii aawaaj khub pasand thi or vah aksar kahata tha, ‘babaaji dhan-dhan!’ is udhaaharan se yah baat kahi ja sakati he ki aurangzeb kaa betaa tatkaaleen prachlit hindi main hi apane pita se baatcheet karata tha.
 samraat aurangzeb ne islam dharm ke mahatv ko sweekaarte hue ‘quran’ ko apane shashan kaa aadhaar banaaya. usne sikkon par kalma khudwana, nauroj kaa tyohaar manaanaa, bhaang kii kheti karnaa, gaanaa-bajaanaa aadi par roak laga di. 1663 i. main sati pratha par pratibandh lagaaya. tirth kar punah lagaaya. apane shashan kaal ke 11 varsh main ‘jharokha darshan’, 12wein varsh main ‘tuladaan pratha’ par pratibandh laga diya, 1668 i. main hindu tyohaaron par pratibandh laga diya. 1699 i. main usne hindu mandiron ko todane kaa aadesh diya. bade-bade nagaron main aurangzeb dwaara ‘muhatsib’ ko niyukt kiya gaya. 1669 i. main aurangzeb ne banaras ke ‘vishwanath mandir’ evam mathura ke ‘keshav raay madingr’ ko tudwa diya. usne sharia ke viruddh liye jane vaale lagbhag 80 karon ko samaapt karvaa diya. inhen main ‘aabwab’ naam se janaa jane vaala ‘raaydaari’ or ‘pandari’ naamak sthaneey kar bhi shaamil the. aurangzeb ‘daarul herb’ ko ‘daarul islam’ main parivartit karne ko apana mahatvapurn lakshya maanata tha.
 aurangzeb ke samay main braj main aane vaale tirth−yatriyon par baari kar lagaaya gaya jazia kar phir se lagaaya gaya or hinduon ko musalmaan banaaya gaya. us samay ke kaviyon kii rachanaaon main aurangzeb ke atyaacharon kaa ullekh he. 
 aurangzeb dwaara lagaaya gaya jajia kar us samay ke hisaab se tha. akbar ne jajia kar ko samaapt kar diya tha, lekin aurangzeb ke samay yah dobaaraa lagu kiya gaya. jajia saamaanya karon se alag tha jo gaiyr muslimon ko chukaana padataa tha. iske teen str the or iskaa nirdhaaran sambandhit vyakti kii aamadani se hota tha. is kar ke kuch apwaad bhi the. garibon, berozegaron or shaareerik rup se ashakt log iske daayre main nahin aate the. inke alaava hinduon kii varna vyavastha main sabase upar aane vaale brahman or sarkari adhikari bhi isse baahar the. musalamaanon ke upar lagane vaala aisa hi dharmik kar jakaat tha jo har amir musalmaan ke liye dena zaruri tha .
 aadhunik mulyon ke mandandon par jajia nischitarup se ek pakshpaati kar vyavastha thi. aadhunik raashtra, dharm or jati ke aadhaar par is tarah kaa bhed nahin kar sakate. isiilie jab ham 17veen shatabdi kii vyavastha ko aadhunik rashtron ke paimaane par ise dekhte hai to yah bahut arajak vyavastha lag sakati he, lekin aurangzeb ke samay aisa nahin tha. us daur main iske duusare udhaaharan bhi milte hai. jaise maraathon ne dakshin ke ek bade hisse se mughalon ko bedakhal kar diya tha. unki kar vyavastha bhi takreeban isi str kii pakshpaati thi. ve musalamaanon se jakaat vasuulate the or hindu aabaadi is tarah kii kisi bhi kar vyavastha se baahar thi.
 aurangzeb ne jitne mandir tudwaaye, usase kahin zyada banawaye the. vishwaprasiddh itihaaskaar richard iton ke mutabik mughalkaal main mandiron ko dhahaana durlabh ghatana hua karti thi or jab bhi aisa hua to uske kaaran raajnneetik rahe. iton ke mutabik vahi mandir tode gaye jinamein vidrohiyon ko sharan milti thi yaa jinaki madad se badshaah ke khilaaf sajeesh rachi jaati thi. us samay mandir todane kaa koi dharmik uddeshy nahin tha.
 is maamle main kukhyat kaha jane vaala aurangzeb bhi sultanate ke isi niyam par chalaa. uske shasankaal main mandir dhahaane ke udhaaharan bahut hi durlabh hai or jo hai unki jad main raajnneetik kaaran hi rahe hai. udhaaharan ke liye aurangzeb ne dakshin bharat main kabhi-bhi mandiron ko nishaanaa nahin banaaya jabaki uske shasankaal main zyaadaatar sena yaheen tainaat thi. uttar bharat main usne jarur kuch mandiron par hamale kiye jaise mathura kaa keshav raay mandir lekin iskaa kaaran dharmik nahin tha. mathura ke jaaton ne sultanate ke khilaaf vidroh kiya tha isliye yah hamalaa kiya gaya.
 thik iske ulat kaarnon se aurangzeb ne mandiron ko sangrakshan bhi diya. yah uski un hinduon ko bhent thi jo badshaah ke vafaadaar the. kings college, landan kii itihaaskaar catherine butler to yahaan tak kahati hai ki aurangzeb ne jitne mandir tode, usase zyada banawaye the. catherine frank, em athar ali or jilaluddin jaise vidwaan is taraf bhi ishaara karte hai ki aurangzeb ne kai hindu mandiron ko anudaan diya tha jinamein banaras kaa jangam baadi math, chitrakoot kaa balaji mandir, elahabaad kaa someshwar nath mahadev mandir or guwahati kaa umanand mandir sabase jane-pahachaane naam hai.
 jis kalkhand yani mughalkaal main mandiron ko tode jane kii baat itani zyada prachlan main he, usamen hinduon dwaara kahin is baat kaa vishesh zikr nahin miltaa. tark diya ja saktaa he ki us daur main aisa karnaa khatre se khaali nahin rahaa hoga, lekin 18veen shatabdi main jab sultanate khatm ho gai tab bhi is baat kaa kahin zikr nahin miltaa. ateet main mughal shaskaon dwaara hindu mandir tode jane kaa mudda bharat main 1980-90 ke dashak main garm hua .
 aurangzeb ko kattarpanthi sabit karne kii koshish main ek bada tark yah bhi diya jaataa he ki usne sangeet par pratibandh laga diya tha, lekin yah baat bhi sahi nahin he. catherine bataati hai ki sultanate main to kya sangeet par uske darbar main bhi pratibandh nahin tha. badshaah ne jis din rajgaddi sanbhali thi, har saal us din utsav main khub naach-gaanaa hota tha. kuch dhrupadon kii rachana main aurangzeb naam shaamil he jo bataata he ki uske shasankaal main sangeet ko sangrakshan hasil tha. kuch aitihaasik tathy is baat kii taraf bhi ishaara karte hai ki vah khud sangeet kaa acha jaankaar tha. mirat-e-alam main bakhtawar khan ne likhaa he ki badshaah ko sangeet visharadon jaisaa gyaan tha. mughal vidwaan fakirullah ne raag darpan naam ke dastavej main aurangzeb ke pasandida gayakon or vaadakon ke naam darj kiye hai. aurangzeb ko apane beton main ajam shah bahut priy tha or itihaas bataata he ki shah apane pita ke jeevankaal main hi nipun sangeetkaar ban chukaa tha.
 aurangzeb ke shasankaal main sangeet ke phalne-phoolne kii baat karte hue catherine likhti hai, ‘500 saal ke puure mughalkaal kii tulana main aurangzeb ke samay farsi main sangeet par sabase zyada tikaa likhi gayi.’ haalanki yah baat sahi he ki apane jivan ke antim samay main aurangzeb zyada dharmik ho gaya tha or usne geet-sangeet se duuri bana lee thi. lekin upar hamane jin baton kaa zikr kiya he use dekhte hue yah mana ja saktaa he ki usne kabhi apni nijee ichha ko sultanate kii aadhikarik niti nahin banaaya.
 aurangzeb ke antim samay main dakshin main maraathon kaa jor bahut bad gaya tha. unhen dabaane main shahi sena ko safalataa nahin mil rahi thi. isliye san 1683 main aurangzeb swayan sena lekar dakshin gaya. vah rajdhani se dur rahata hua, apane shashan−kaal ke lagbhag antim 25 varsh tak usee abhiyaan main rahaa. 50 varsh tak shashan karne ke baad uski mrityu dakshin ke ahmednagar main 3 march san 1707 i. main ho gai. daulatabad main sthit fakir buruhanuddin kii qabr ke ahaate main use dafna diya gaya. uski niti ne itane virdohi paidaa kar diye, jis kaaran mogul samrajya kaa ant hi ho gaya.
 
