 vijay singh pathik urf bhoop singh gurjar bharat ke ek pramukh swatantraaa senaanee the. unhen rashtriya pathik ke naam se bhi janaa jaataa he. unka janm bulandashahar jile ke gram guthavali kalaan ke ek gurjar parivaar main hua tha. unke dada indra singh bulandashahar sthit malagarh riyasat ke dewan the jinhone 1857 ke pratham swatantrata sangram main angrejon se ladate hue veergati praapt kii thi. pathik ji ke pita hamir singh gurjar ko bhi kranti main bhaag lene ke aarope main sarkaar ne giraftaar kiya tha. pathik ji par unki maan camel kumari or parivaar kii krantikari va deshbhakti se paripurna prishthbhumi kaa bahut gaharaa asar padaa. yuvavastha main hi unka sampark raas bihari bose or shacheendra nath sanyaal aadi krantikariyon se ho gaya tha.
 1915 ke lahore shadyantr ke baad unhone apana asli naam bhupasingh gurjar se badal kar vijaisingh pathik rakh liya tha. mrityu paryant unhen isi naam se log jaanate rahe. mohandas karamchand gandhi ke satyagrah aandolan se bahut pehle unhone bijauliya kisaan andolan ke naam se kisaanon main swatantraaa ke prati alakh jagaane kaa kaam kiya tha.
 1912 main british sarkaar ne bharat kii rajdhani kalakatta se hataakar dilli laane kaa nirnay kiya. is avasar par bharat ke governor general lard hading ne dilli pravesh karne ke liye ek shandaar juluus kaa aayojan kiya. us samay anya krantikariyon ne juluus par bam phenk kar lard hardig ko maarane kii koshish kii kintu vysarai saaf batch gaya. raas bihari bose, joravar singh, pratap singh, pathik ji va anya sabhi sambandhit krantikari angrejon ke haath nahin aaye or ve faraar ho gaye. 
 1915 main raas bihari bose ke netritv main lahore main krantikariyon ne nirnay liya ki 21 farvari ko desh ke vibhinn sthanon 1857 kii kranti kii tarj par sashastr vidroh kiya jaae. bhartiya itihaas main ise gadar aandolan kehete hai. yojana yah thi ki ek taraf to bhartiya british sena ko vidroh ke liye uksaaya jaae or duusari taraf deshi raajaaon kii senaaon kaa vidroh main sahyog praapt kiya jaae. rajasthan main is kranti ko sanchalit karne kaa daayitv vijay singh pathik ko saunpa gaya. 
 us samay pathik ji ferozepur shadyantra cese main faraar the or kharwa main gopal singh ke paas rah rahe the. donon ne milakar do hajaar yuvakon kaa dal taiyaar kiya or tees hajaar se adhik bandooken ekatra kii. durbhaagya se angreji sarkaar par krantikariyon kii deshvyapee yojana kaa bhed khul gaya. desh bhar main krantikariyon ko samay se purv pakad liya gaya. pathik ji or gopal singh ne gola barood bhumigat kar diya or sainikon ko bikher diya gaya. kuch hi dinon baad ajmer ke angrej kamishnar ne paanch sau sainikon ke saath pathik ji or gopal singh ko kharwa ke jangalon se giraftaar kar liya or tadgarh ke kile main najarband kar diya. 
 unheen dinon lahore shadyantra cese main pathik ji kaa naam ubhara or unhen lahore le jane ke aadesh hue. kisi tarah yah khabar pathik ji ko mil gai or wo tadgarh ke kile se faraar ho gaye. giraftaar se bachane ke liye pathik ji ne apana vesh rajasthani rajputon jaisaa bana liya or chittorgarh kshetra main rahane lage. bijauliya se aaye ek sadhu seetaram das unase bahut prabhavit hue or unhonen pathik ji ko bijauliya aandolan kaa netritv sambhaalane ko aamantrit kiya. bijauliya udaipur riyasat main ek thikaana tha. jahaan par kisaanon se baari maatra main malgujari vasuuli jaati thi or kisaanon kii dasha ati shochaneey thi. pathik ji 1916 main bijauliya pahunch gaye or unhone aandolan kii kaman apane haathon main sambhaal lee. 
 prayek gaanv main kisaan panchayat kii shakhaayen kholi gai. kisaanon kii mukhya maangen bhoomi kar, adhibhaaron evam begaar se sambandhit thi. kisaanon se 84 prakaar ke kar vasule jate the. iske atirikt yudv kosh kar bhi ek ahm mudda tha. ek anya mudda sahukaaron se sambandhit bhi tha jo jamidaaron ke sahyog or sangrakshan se kisaanon ko nirantar lut rahe the. panchayat ne bhoomi kar na dene kaa nirnay liya gaya. kisaan vastav main 1917 kii roosi kranti kii safalataa se utsahit the, pathik ji ne unke bich rus main shramikon or kisaanon kaa shashan sthapit hone ke samachar ko khub prachaarit kiya tha. vijay singh pathik ne kanpur se prakashit ganeshashankar vidhyaarthee dwaara sampadit patr pratap ke madhyam se bijauliya ke kisaan aandolan ko samooche desh main charchaa kaa vishay bana diya. 
 1919 main amritsar congress main pathik ji ke praytn se bal gangadhar tilak ne bijauliya sambandhi prastaav rakhaa. pathik ji ne bombay jaakar kisaanon kii karun katha gandhi ji ko sunai. gandhi ji ne vachan diya ki yadi mewar sarkaar ne nyaay nahin kiya to vah swayan bijauliya satyagrah kaa sanchaalan karegein. mahatma gandhi ne kisaanon kii shikaayat dur karne ke liye ek patr maharana ko likhaa par koi hal nahin niklaa. pathik ji ne bombay yatra ke samay gandhi ji kii pahal par yah nishchay kiya gaya ki wardha se rajasthan kesari naamak patr nikaala jaye. patr saare desh main lokapriy ho gaya, parantu pathik ji kaa jamanalaal bajaj kii vichaardhaara se mail nahin khaaya or ve wardha chhodkar ajmer chale gaye. 
 1920 main pathik ji ke prayatnon se ajmer main rajasthan seva sangh kii sthapana hui. sheeghra hi is sanstha kii shakhaayen puure pradesh main khul gayi. is sanstha ne rajasthan main kai jan aandolanon kaa sanchaalan kiya. ajmer se hi pathik ji ne ek nayaa patr naveen rajasthan prakashit kiya. 1920 main pathik ji apane saathiyon ke saath nagpur adhiveshan main shaamil hue or bijauliya ke kisaanon kii durdasha or deshi raajaaon kii nirankushta ko darshaati hui ek pradarshnee kaa aayojan kiya. gandhi ji pathik ji ke bijauliya aandolan se prabhavit to hue parantu unka rukh deshi raajaaon or samanton ke prati naram hi bana rahaa. 
 congress or gandhi ji yah samajhane main asafal rahe ki samantvaad samrajyavad kaa hi ek stambh he or british samrajyavad ke vinaash ke liye samrajyavad virdohi sangharsh ke saath-saath samantvaad virdohi sangharsh aavashyak he. gandhi ji ne ahmedabad adhiveshan main bijauliya ke kisaanon ko hizrat kii salaah di. pathik ji ne ise apnaane se yah kahkar inkaar kar diya ki yah to keval hijadon ke liye hi uchit he mardon ke liye nahin. san 1921 ke aate-aate pathik ji ne rajasthan seva sangh ke madhyam se begu, parsoli, bhinder, basi or udaipur main shaktishaalee aandolan kiye. bijauliya aandolan anya kshetra ke kisaanon ke liye prerana strot ban gaya tha. aisa lagane laga maano rajasthan main kisaan aandolan kii lahar chal padi he. isse british sarkaar dar gai. is aandolan main use bolshevik aandolan kii pratichaaya dikhaai dene lagi.
 duusari ore congress ke asahyog aandolan shuru karne se bhi sarkaar ko sthiti or bigadane kii bhi ashanka hone lagi. antat: sarkaar ne rajasthan ke e0 ji0 ji0 holland ko bijauliya kisaan panchayat board or rajasthan seva sangh se baatcheet karne ke liye niyukt kiya. sheeghra hi dono pakshon main samjhauta ho gaya. kisaanon kii anek maangen maan lee gayi. charasi main se pantis laagtein maaf kar di gain. julmi kaarinde barkhaast kar die gaye. kisaanon kii abhootpurv vijay hui. is bich main begu main aandolan teevr ho gaya. mewar sarkaar ne pathik ji ko giraftaar kar liya or unhen paanch varsh kii sajaa suna di gai. lambe arase kii kaid ke baad pathik ji april 1927 main reeha hue.
 48 varsh kii adhed aayu main unhone 1930 main ek vidhwaa adhyapika se vivaah karke grihasth jivan shuru kiya hi tha ki ek maah baad unhen phir giraftaar kar liya gaya. unki patni janaki devi ne tution karke ghar kaa kharch chalaaya. pathik ji ko is baat kaa marate dam tak afsos rahaa ki ve rajasthan seva ashram ko zyada dinon tak chalaa na sake or apane mishan ko adhuraa chhod kar chale gayi.
 pathik ji jeevanaparyant niyaswaarth bhav se desh seva main jute rahe. bharat mata kaa yah mahaan sapoot 28 may 1954 main chir nidra main so gaya. pathik ji kii deshbhakti niyaswaarth thi or jab vah mare unke paas sampatti ke naam par kuch nahin tha jabaki tatkaaleen sarkaar ke kai mantri unke rajnatik shishy the. rajasthan ke purv mukhyamantri shri shivacharan madhur ne pathik ji kaa varnan rajasthan kii jagriti ke agradoot mahaan krantikari ke rup main kiya. pathik ji ke netritv main sanchalit hue bijauliya aandolan ko itihaaskaar desh kaa pehla kisaan satyagrah maanate hai.
 pathik ji krantikari va satyagrahi hone ke alaava kavi, lekhak or patrkaar bhi the. ajmer se unhone nav sandesh or rajasthan sandesh ke naam se hindi ke akhbaar bhi nikaale. tarun rajasthan naam ke ek hindi saptahik main ve "rashtriya pathik" ke naam se apane vichaar bhi vyakt kiya karte the. puure rajasthan main ve rashtriya pathik ke naam se adhik lokapriy hue.
 unki kuch pustaken is prakaar hai:
 gandhiji kaa unke bare main kahana tha-"or log sirf baaten karte hai parantu pathik ek sipaahi kii tarah kaam karata he." unke kaam ko dekhakar hi unhen raajapootaana va madhya bharat kii prantiy congress kaa adhyaksh niyukt kiya gaya tha. 
 bharat sarkaar ne vijay singh pathik kii smriti main dak tikat bhi jari kiya.unki likhi hui kavita kii ye panktiyaan bahut lokapriy hui thim :
 "yash vaibhav sukh kii chaah nahin, parvaah nahin jivan na rahe; yadi ichha he to yah he-jag main swechhachaar daman na rahe." 
