 parurisis yaa mutr-tyaag sankoch vikaar, ek prakaar kaa bhay yaa phobia he jisamen peedit vyakti dusron kii vaastavik yaa kaalpanik upasthiti main peshaab karne main asamarth rahata he, jaise ki kisi saarvajanik mutralay main. mel tyaag ko prabhavit karne vaali anuroop sthiti ko parksprisis kaha jaataa he.
 kuch log kuch samay ke liye yaa kabhi kabhaar duusare logon kii upasthiti main mutr tyaag karne main kathinaayee anubhav karte hai. parurisis main yah sthiti saamaanya sankoch, sharmindagi, uljhan yaa phir iskaa dar ki log jaan jaayenge ki koi peshaab nahin kar paa rahaa he, se bhi pare chali jaati he. kuch log chalate vaahanon main peshaab nahin kar pate vahiin, kuch log ek shant shauchalay main apane girte hue mutr kii aawaaj se baichaiyn ho jate hai. gambhir maamalon main, parurisis se peedit vyakti sirf tabhi peshaab kar saktaa he jab yaa to wo apane ghar par akelaa ho yaa phir use cauthiterigeshan kii prakriya ke madhyam se peshaab karaayaa ja saktaa he.
 haalanki adhikansh peedit bataate hai ki is sthiti kaa vikaas unki kishoravastha main hua, lekin yah kisi bhi umr main prakat ho sakati hai. iske alaava gambhirtha ke bhinn staron kii kaaran iskaa prabhaav bhinn vyaktiyon par bhinn hota he, or kuch logon ne to is samasya ko pehali baar tab anubhav kiya jab mutr pareekshan hetu namoona dene ke liye unhonen khud ko pehali baar shauchalay main band kiya. kai mahilayen is baat se anjaan hai ki wo, parurisis se peedit hai.
 kuch log jaanboojh kar apana peshaab roak kar rakhte hai, or pani yaa anya taral padaarthon ko pine se bachate hai saath hi wo akasar un saarvajanik shauchalayon ko dhundte hai jo yaa to khaali hon yaa phir jinka upyog ek baar main ek vyakti hi kar sake .
 is vikaar ke gambhir maamalon main kisi vyakti kaa jivan bahut adhik prabhavit ho saktaa he. gambhir se madhyam maamalon main parurisis se, manovaigyanik chikitsa or sahaayta samoohon ke samarthan ke bina, paar paanaa behad mushkil ho saktaa he. gambhir rup se peedit vyakti apane ghar se dur kii yatra karne yaa antarang sambandh banane ke liye bhi taiyaar nahin hota or yahan tak ki agar ghar main koi or vayakti upasthit ho to wo apane ghar main bhi peshaab nahin kar paata.
