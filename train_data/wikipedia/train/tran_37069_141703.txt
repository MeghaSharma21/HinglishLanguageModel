 nageshwar mandir ek prasidd mandir he jo bhagwaan shiv ko samarpit he. yah dwarka, gujarat ke bahari kshetra main sthit he. yah shiv ji ke baarah jyotirlingon main se ek he. hindu dharm ke anusaar nageshwar arthath naagon kaa ishwar hota he. yah vish aadi se bachaav kaa sankethik bhi he. rudra samhita main in bhagwaan ko darukaawane nageshan kaha gaya he. bhagavan shiv kaa yah prasiddh jyotirling gujarat praant main dwarka puri se lagbhag 17 mile kii duuri par sthit he. is pavitra jyotirling ke darshan kii shastron main badi mahima bataai gai he. kaha gaya he ki jo shraddhapurvak isaki utpatti or mahatmaya kii katha sunegaa vah saare paapon se chhutkaaraa paakar samast sukhon kaa bhoga karata hua ant main bhagavan shiv ke param pavitra divya dham ko praapt hoga.
 etad yah shrrinuyannityam nageshodbhavamaadaraat.sarvan kamaniad dhiman mahapatakanationam.
 is jyotirling ke sambandh main puraanon yah katha varnit he-
 supriy naamak ek bada dharmatma or sadaachari vaisya tha. vah bhagavan shiv kaa anany bhakt tha. vah nirantar unki aradhana, pujan or dhyaan main tallin rahata tha. apane saare kaary vah bhagavan shiv ko arpit karke karata tha. man, vachan, karm se vah purnatah shivarchan main hi tallin rahata tha. uski is shiv bhakthi se daruk naamak ek rakshas bahut crudv rahata tha 
 use bhagavan shiv kii yah puja kisi prakaar bhi acchhee nahin lagati thi. vah nirantar is baat kaa praytn kiya karata tha ki us supriy kii puja-archana main vighn pahunche. ek baar supriy nauka par savaar hokar kahin ja rahaa tha. us dusht rakshas daruk ne yah upyukt avasar dekhakar nauka par akraman kar diya. usne nauka main savaar sabhi yatriyon ko pakadakar apni rajdhani main le jaakar kaid kar liya. supriy karagaar main bhi apane nityanium ke anusaar bhagavan shiv kii puja-aradhana karne laga.
 anya bandi yatriyon ko bhi vah shiv bhakthi kii prerana dene laga. daruk ne jab apane sevakon se supriy ke vishay main yah samachar suna tab vah atyant cruddh hokar us karagar main aa pahunchaa. supriy us samay bhagavan shiv ke charnon main dhyaan lagaae hue donon ankhen band kiye baitha tha. us rakshas ne uski yah mudra dekhakar atyant bheeshan swar main use daantate hue kaha- 'are dusht vaisya! tu ankhen band kar is samay yahan koun- se updrav or shadyantr karne kii baaten soch rahaa he?' uske yah kehane par bhi dharmatma shivbhakt supriy kii samadhi bhang nahin hui. ab to vah daruk rakshas krodh se ekadam pagal ho uthaa. usne tatkaal apane anucharon ko supriy tathaa anya sabhi bandiyon ko maar daalane kaa aadesh de diya. supriy uske is aadesh se jaraa bhi vichlit or bhaybheet nahin hua.
 vah ekagra man se apni or anya bandiyon kii mukti ke liye bhagavan shiv se prarthana karne laga. use yah purna vishwaas tha ki mere aradhy bhagavan shivaji is vipatti se mujhe avashya hi chhutkaaraa dilaayenge. uski prarthana sunakar bhagavan shankaraji tatkshan us karagaar main ek unche sthaan main ek chamakate hue singhaasana par sthit hokar jyotirling ke rup main prakat ho gaye.
 unhone is prakaar supriy ko darshan dekar use apana pashupat-astr bhi pradaan kiya. is astr se rakshas daruk tathaa uske sahaayak kaa vadh karke supriy shivdham ko chalaa gaya. bhagavan shiv ke aadeshaanusaar hi is jyotirling kaa naam nageshwar padaa.
