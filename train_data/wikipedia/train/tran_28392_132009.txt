 sanketan, yaa sanket sampreshan, kaa yuddh main deergh kaal se prayog ho rahaa he. saadhaaran jivan main bhi sandesh bhejne kii aavashyaktaa bahudhaa padati hi he, par sena kii ek tukdi se duusari ko, athwa ek pot se anya ko, suchnaayen, aadesh aadi bhejne ke kaary kaa mahatv vishesh he. iske liye prayek sambhav upaay kaam main laae jate hai. paidal or ghudsavaar, sandeshvaahakon ke sivaay, pracheen kaal main jhandiyon, prakaash tathaa dhuen dwaara sanketon se sandesh bhejne ke pramaan milte hai. africa main yahi kaary nagaadon se liya jaataa rahaa he. aadhunik kaal main sanketan kaa upyog sadakon par avaagaman tathaa railgadiyon ke niyantran main bhi kiya ja rahaa he.
 kaha jaataa he, greesvasiyon ne troy nagar kii vijay kii soochna prajvalit agni ke prakaash dwaara 300 mile dur pahunchaai thi. england main spain ke jahaji bede, armeda, kii chadhaai kii soochna, 6 se 8 mile kii duuriwale sthanon par agni jalaakar, samast dakshini england main bheji gai. sanketon dwaara sandeshon ke pahunchaane ke isi prakaar ke anya anek udhaaharan itihaas main upasthit hai. kalantar main jis prakaar sthal par sanketan kaa vikaas hua usee prakaar or lagbhag vaise hi sadhano se sagar par jahaajon ke bich bhi sandesh bhejne kii reetiyaan prachlit huin.
 san 1666 main ghadimukh kii suiyon se milte julate upkaran kii sahaayta se aadhunik semafor kuta sadrush sanketan kaa avishkaar england main hua or san 1792 main claude shaap naamak francesisi ne semafor sanketan niyamon ke anusaar, leel or paris ke padhya, durasandesh bhejne kaa prabandh kiya. aage chalakar kai logon ne semafor paddati kaa vikaas kiya, kintu inamen sabase saral tathaa upyogi do banhon se semafor sanketan pranali thi, jisko admiral sar home porfam ne san 1803 main janm diya or jo aaj tak nausenaon main prayukt hoti he.
 doorsanketan ke liye surya ke prakaash kaa upyog bahut pracheen kaal se chalaa aa rahaa he. kehete hai, sikandar ne is kaary ke liye dhaal par chamchamati dhaatu kii sataha kaa prayog kiya tha, kintu baad main darpanon kaa tathaa inhen ke samunnat rup, heliograph, kaa prayog hona aarambh hua. is upkaran dwaara sandesh bharat main san 1877-78 main, san 1879-80 ke afagaan or zulu yuddh main, san 1899-1901 ke dakshini africa yuddh main or pratham vishwayuddh ke samay purvi kshetron main, baraabar bheje gaye. sanketan ke liye aise lampon kaa, jinke sammukh chalakapaat lage hote hai prayog san 1914 tak hota rahaa he. bijli ke lamp ban jane par, inke jalaane or bujhane kaa kaam chalakapaat ke sthaan par swichon se liya jane laga. inkaa bhi pratham vishwayuddh main bahut prayog hua.
 san 1852 main mors kuta ke avishkaar tathaa bijli ke vikaas ke kaaran, dhwani se sanket bhejne kii reeti nikali. san 1854 ke kreemia yuddh main kshetreey taar kaa sarvapratham upyog kiya gaya. dakshini africa ke yuddh main vibhinn mukhyavaason ko kshetreey telegraphon se sambanddh kiya gaya tha, yadhyapi yuddh ke agrakshetron main sampark sthapit karne kaa kaary heliograph or jhandon se hi liya jaataa rahaa. sandesh bhejne ke liye telephone kaa prayog sarvapratham san 1904-05 ke rus japan yuddh main or san 1907 se british sena main kiya gaya, par sainyadalon main vyapak rup se iskaa prayog san 1914 ke vishwayuddh se prarambh hua.
 betaar ke taar kaa upyog bhi sarvapratham dakshini africa ke yuddh main hua, par san 1918 tak yah haydal kii swatantra tukadiyon tak simit rahaa. yuddh ke agrim kshetron main upyog ke liye, san 1919 se 1939 tak ke kaal main, betaar ke telephone banaae gaye or inhen kavchit tukadiyon ke upyog ke liye viksit kiya gaya. san 1941 se 1944 ke bich sab sainyadalon main radio telephone kaa prayog hone laga. taar vaale telephonon kaa prayog nishchal sthiti ke samay tathaa betaar ke telephonon kaa chal kaarywahiyon main saamaanya ho gaya. betaar ke taar yaa telephone ke prayog kaa fal yah hua ki bheje hue sandesh shatru sainya dwaara bhi prapya ho gaye or is kaaran suraksha ke vichaar se sandeshon ko kuta rup main bhejnaa aavashyak ho gaya tathaa sanket vibhaag ke kartavyon main kooton tathaa bijaankon ko taiyaar karne, sambandhit anubhaagon tathaa sainya tukadiyon main inkaa vitaran karne or betaar ke taar kii shrunkhalaaon kii jaanch karne kaa kaary bad gaya.
 ek jahaaj se duusare jahaaj ke bich sanketan kii sabase adhik aavashyaktaa hoti he. yah kaary pracheen kaal se prakaash, paal or jhandon ke, vividh prayogon, yaa topon kii baadh se, kiya jaataa rahaa he, kintu ye puraatan reetiyaan sarvatha santoshjanak siddh nahin hui. san 1777 main british jahaji bede ke pradhan, lord haau, ne jhandon dwaara sandesh bhejne kii pranali par ek pustak taiyaar kii. baad main isen die sanketon main anek sudhaar hue, kintu phir bhi ye sanket purnat: santoshjanak nahin siddh hue. aage chalakar jin sandeshon ke liye nirdesh uparyukt pustak main nahin the, unke liye 19veen shatee main semafor tathaa sfurit lampon kaa prayog kiya jane laga. sarchaliton main chalakapaat lagaakar or badalon se prakaash kaa paravartan karakar, sandesh adhik spasht or bahut dur tak bhejnaa sambhav ho gaya.
 20veen shatee ke prarambh main yah spasht ho gaya ki samudr par samvadavahan ke liye betaar kaa taar bade kaam kii cheez he. isamen sheeghra pragati hui or san 1914 tak betaar ke taar se sanketan kaa sab jagah prachlan ho gaya. dwitiya vishwayuddh ke samay jahaji bedon main sanketan tathaa topon kii maar yintran ke liye betaar ke taar kaa prayog purna rup se viksit ho gaya or sab jahaajon par prashikshit kutajna, betaar ke taar kaa prayog jaananevaale navik tathaa ucch yogyata vaale sanketagya niyukt kiye gaye.
 19veen shatee ke aarambh main antarrashtriya prayog ke liye sanket pranaliyaan taiyaar or prakashit kii gayi.
 inamen sabase adhik prasiddh capten marayat kii pranali thi, jisamen kisi bhi sanketan ke liye adhik se adhik chaar jhandon kaa prayog kar, 9,000 sanket bheje ja sakate the. san 1855 main
 ek samiti ne aisa kuta taiyaar kiya jisamen 70,000 sanket the or 18 jhandon kaa prayog kar, or zed ko chhodkar, angreji varnmaala ke sab vyanjanon kaa nirupan ho jaataa tha. san 1889 main washington main hui antarrashtriya parishad ne angreji varnmaala ke prayek akshar ke liye ek jhanda arthath kul 26 jhandon kaa, ek kuta tathaa javaabi pataakaa sthir kii. is kuta kaa prayog pratham vishwayuddh main kiya gaya, par yah bhi asantoshjanak siddh hua. isliye san 1927 vaali vibhinn rashtron kii washington parishad ne sudhaar ke liye nimnlikhit suzav die : 
  radio telegraphy tathaa chakshush sanketan ke liye alag alag sanket pustaken taiyaar kii jaaen, 
  ankon ke liye das jhande tathaa teen pratisthapit jhande or badha die jaaen, 
  mors ke sanketan ko radio telegraphy ke anukool kar diya jaae, 
  doorsanket or achal semafor ko bandal kar diya jaae tathaa 
  jahaajon ke sanketakshar ve hi hone chahie jo radio bulaane ke ho tathaa ye chaar aksharon se banane chahie. 
 in sujhaavon ke anusaar sthir nishchayon main bhi aavashyaktaanusaar saamaanya parivartan kiye gaye hai.
 semafor varnmaala kaa, jiskaa upyog hathaamen main liye jhando dwaara kiya jaataa he, tathaa mors code kaa, jisko sphur prakaash dhwani, yaa betaar ke taar dwaara sanketan ke kaam main laayaa jaataa he, prayog sabhi desh samaan rup main karte hai. mahatv ke sab bandargahon main tufaanon ke tathaa jowarbhata ke aane kii soochnaaon ke liye vishisht sanket oonchaai par, yaa mastulon par, pradarshit kiye jate hai.
 vaimaaniki main chakshush sanketan kaa sthaan radio telephone tathaa radio telegraphy ne le liya he, kintu airodrome kii kaarividhi kaa nirdesh karanevaale kuch chakshush sanket airodrome kii bhoomi par tathaa unche dhvajdand par pradarshit kiye jate hai. jin vayuyanon main radio telephone nahin hota, unako airodrome niyantrak ke aadesh mors kuta main ek vishesh prakaar ke lamp dwaara, die jate hai. anya sandeshon or sanketon ke liye radio telephone kaa prayog kiya jaataa he.
 grigari ne san 1841 main, yatayaat kii suraksha ke liye, yantrachaalit semafor sanketan kii yukti nikaali thi, par baad main iskaa sthaan anya ritiyon ne, jaise rangeen prakaash dwaara sanketan, maarg paripath tathaa swayanchalit gadiniyantran upaskar ne le liya.
 rangeen prakaash dwaara sanketan kii ek vidhi main teen rangon ke prakaash kaa prayog kiya jaataa he. laal rang se ""ruk jaao"", pile se "aage ke signal par rukne ke liye taiyaar rahete hue aage bado"" tathaa hare prakaash se "aage bade jaao"" kaa sanket kiya jaataa he chaar prakaar kii prakashwali vidhi main ek ke upar doosraa, aise do pile prakaashon kaa prayog bhi kiya jaataa he, jiskaa arth hota he ki ""saavdhaanee se aage badho or aage ek pile, athwa do pile prakaashon par anya sanket ke liye taiyaar raho.""
 margaparipathavaali reeti main line par gaadi kaa aagaman ek riley switch dwaara sanket prachaalan paripath ko khol detaa he.
 swayanchalit gadiniyantran upaskar main, railpath par sthit aisi yukti hoti he, jo rail ke ingine tathaa gaadi ke baahar rahete hue bhi, rail ke ingine ke niyantrakon kaa aavashyaktaanusaar parichaalan karti he.
 uparyukt ritiyon ke sivaay, sandeshpreshan ke liye ab ucchavriti, laghuparas radio ke tathaa radar ke upyog kii sambhaavnaaon kii jaanch kii ja rahi he.
