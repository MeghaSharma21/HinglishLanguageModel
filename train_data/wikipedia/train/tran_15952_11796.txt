 gajanan madhav muktibodh hindi sahitya ke pramukh kavi, aalochak, nibandhkaar, kahanikar tathaa upanyaaskaar the. unhen pragatisheel kavita or nayi kavita ke bich kaa ek sethu bhi mana jaataa he.
 muktibodh ke purvaj maharashtra ke jalgaam ke muraina jila main padane vaale shyopur naamak kasbe main aa based the. vasudev ke putr gopalrav vasudev gwalior rajya ke tonk jila main karyaalay adheekshak the. unhen farsi kii acchhee jaankaree thi, is kaaran log unhen ‘munshi’ kahkar bhi bulaate the. unki naukari jis gaanv main hoti, ve maheenaa do maheenaa vahaan rah aate or mewa-mithai se apana satkar karaae bina prasann na hote the. gopalrav ke iklaute putr the- madhavrao muktibodh. madhavravji keval middle tak shikshit the, lekin pita kii tarah ve bhi acchhee farsi jaanate the. dharm or darshan main bhi unki gahari ruchi thi. ve kotwaal the. ujjain kii central kotwali, jisaki duusari manzil par madhavravji kaa awaas tha, sar seth hukumchand kaa mahal tha. vahaan sukh suvidha kii koi kami nahin thi. madhavravji kartavyaparayan or nyayanishth vyakti the. police vibhaag main rahakar bhi unhone hameshaa parale darje kii eemaandaaree kaa hi parichay diya. ve mahatma gandhi ke prasanshak the or lokmaanya tilak ke patr 'kesari' ke graahak the. ve bahut achche kathavachak or denindani lekhak bhi the. unka nidhan muktibodh kii mrityu ke din hi hua.
 muktibodh kaa janm 13 navambar, 1917 ko raat 2 baje shyopur main madhavrao-parvati dampatti ke ghar hua. shishu kaa puraa naam rakhaa gaya- gajanan madhav muktibodh. ve mata-pita kii teesri santan the. unase pehle ke donon sishu adhik jivit nahin rah sake the. is kaaran muktibodh ke laalan-paalan or dekh-bhaal par adhik dhyaan diya gaya. unhen khub sneh or thaath mila. shaam ko unhen babagadee main hawa khilaane ke liye baahar le jaataa. saat-aath kii umr tak ardli hi unhen kapade pahanaate the. unki sabhi zaruurato kaa dhyaan rakhaa jaataa rahaa, unki har maang puri kii jaati rahi. unhen ghar main ‘babusahab’ kahkar pukaara jaataa tha. ve pariksha main safal hote to ghar main utsav manaaya jaataa tha. is atirikt laad-pyaar or rajasi thaat-baat main palaa balak hathi or ziddee ho gaya.
 inke pita police vibhaag ke inspector the. aksar unka tabadalaa hota rahata tha. isiilie muktibodh kii padhai main baadha padati rahati thi. san 1930 main muktibodh ne middle kii pariksha, ujjain se di or fail ho gaye. kavi ne is asafalataa ko apane jivan kii mahatvapurn ghatana ke rup main sweekaar kiya he. unhone 1953 main sahitya rachana kaa kaary prarambh kiya or san 1939 main inhone shanta ji se prem vivaah kiya. 1942 ke aas-paas ve vampanthi vichaardhaara kii ore jhuke tathaa shujalpur main rahete hue unki vampanthi chetana majboot hui.
 muktibodh tarasptak ke pehle kavi the. manushya kii asmita, aatmsangharsh or prakhar rajnatik chetana se samrudh unki kavita pehali baar 'taar saptak' ke madhyam se saamne ai, lekin unka koi swatantra kavy-sangrah unke jeevankaal main prakashit nahin ho paaya. mrityu ke pehle shrikant verma ne unki keval 'ek saahitiyik kii diary' prakashit kii thi, jiskaa doosraa sanskaran bhartiya gyanpith se unki mrityu ke do maheene baad prakashit hua. gyanpith ne hi 'chaand kaa munh tedha he' prakashit kiya tha. isi varsh november 1964 main nagpur ke vishwabharati prakaashan ne muktibodh dwaara 1963 main hi taiyaar kar diye gayi nibandhon ke sankalan nayi kavita kaa aatmsangharsh tathaa anya niabandh' ko prakashit kiya tha. parvarti varsho main bhartiya gyanpith se muktibodh ke anya sankalan 'kaath kaa sapana', tathaa 'vipaatr' prakashit hue. pehle kavita sankalan ke 15 varsh baad, 1980 main unki kavitaaon kaa doosraa sankalan 'bhuri bhur khaak dhul' prakashit hua or 1985 main 'raajakmal' se paperbaque main chha: khandon main 'muktibodh rachanawali' prakashit hui, vah hindi ke idhar ke lekhakon kii sabase teji se bikne vaali rachanawali maani jaati he.kavita ke saath-saath, kavita vishyak chintan or aalochana paddati ko viksit or samrudh karne main bhi muktibodh kaa yogadan anyatam he. unke chintan parak granth hai- ek saahitiyik kii diary, nayi kavita kaa aatmsangharsh or naye sahitya kaa saundarya shaastra. bharat kaa itihaas or samskruti itihaas likhi gai unki pustak he. kaath kaa sapana tathaa sataha se uthta aadmi unke kahani sangrah hai tathaa vipatra upanyaas he. unhone 'vasudha', 'nayaa khun' aadi patron main sampadan-sahyog bhi kiya.
