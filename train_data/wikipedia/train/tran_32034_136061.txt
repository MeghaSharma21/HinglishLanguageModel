 rooyee ke sooton yaa vastron ko jab daahak soda ke saath upachaarit kiya jaataa he, tab unamem utkrisht koti kii, sthaayee resham si chamak aa jaati he. aise sooton yaa vastron ko marsrikrut soot yaa vastra kehete hai tathaa marsrikrut hone kii prakriya ko marsrikaran kehete hai. is prakriya ke avishkaarak ek angrej rasayanajna marsar the, jinhone iskaa avishkaar 1844 i main kiya tathaa 1850 i main iskaa patent karaayaa tha. unheen ke naam par is prakriya kaa naam marsrikaran padaa he. marsrikaran se keval chamak hi nahin aati varan lagbhag 15% majbootee or ranjak grahan karne kii kshamta bad jaati he. marsrikrut soot ke bane mojey, baniyine, anya antarvastr, seene ke dhaage, juute ke feete or vayuyan pankhons ke vastra achche hote hai tathaa anya anek kaamon ke liye, jahaan chamak evam majbootee aavashyak hoti he, isse bani vastuen acchhee samajhi jaati he.
 marsrikaran daahak soda ke vilyan ke prayog se sampann hota he. aise vilyan ke upachaar se soot phool jaataa he. phoolne ke pashchaat soot kaa sikudna swaabhaavik he, par use sikudne nahi diya jaataa. sikudne se chamak nahin aati. soot ko khinchakar aise band rakhte hai ki vah sikude nahin. jis mashin main yah kriya sampann hoti he, usamen daahak soda, soda dhavan, tanu amla or amla dhavan ke liye alag alag paatr hote hai, jinke bich soot kramash: paarit hota hua baahar nikalataa he. mashin ke baahar bhi soot kii pun: dhulaai hoti he, taaki usase amla kaa purna niraakaran ho jaae.
 marsrikaran ke liye lambey reshevaali rooyee acchhee samajhi jaati he. ikhari parat ke soot par marsrikaran se chamak nahin aati, par isse soot ke ranjak grahan karne kii kshamta avashya bad jaati he. dohari param ke soot par hi chamak aati he. dohari parat ke soot kaa hi sabase adhik maatra main marsrikaran hota he.
 daahak soda ke atirikt anya abhikarmak bhi marsrikaran ke liye upyukt ho sakate hai. aise abhikarmakon main salphurik amla yaa nitric amla bhi hai. par inase rooyee ke apghaton hone kaa bhay rahata he. inke sandran ke sambandh main badi saavdhaanee baratani padati he. ek doosraa abhikarmak triton bi, yaa tetra alkil ammonium hydroxide, he, jo rooyee ko marsrikrut karne ke saath ghulaata bhi he. par marsrikaran ke liye sasta hone ke kaaran keval daahak soda hi bade paimaane par prayukt hota he. aisa samajha jaataa he ki daahak soda ke marsrikaran se cellulose, elkali cellulose ban jaataa he. kuch logon kaa mat he ki yah elkali cellulose ek adhishoshan sankar he. dhone par yah elkali padaarth apaghatit hokar soot se nikal jaataa he. punarjanit cellulose rasayanat: saamaanya cellulose sa hi hota he, par aisa samajha jaataa he ki uski aanvik avasthaa main parivartan avashya hua he, jisase usamen chamak aa gai he.
 vilyan main lagbhag 13 se 14 prati shat daahak soda paryaapt he, par jaise jaise marsrikaran aage chalata he, sandran main kami hoti jaati he. at: marsrikaran ke liye sarvapratham 20 se 25 prati shat vilyan kaa upyog karnaa acha hota he. yadi taap nicha ho, to durbal vilyan kaa bhi upyog ho saktaa he, par usase koi vishesh laabh nahin hota. soda ke saath kuch anya padaarthon ke daalane kaa bhi suzav diya gaya he. inamen se kuch se soot ke phoolne main vruddhi hoti he, par adhikansh se phoolne main hraas hi hota he.
 marsrikaran se rooyee ke gunon main koi parivartan nahin hota. rooyee ke kuch gunon main vruddhi avashya hoti he. avasorana gun 25 se 50% bad jaataa he. marsrikrut sikudi rooyee main sabase adhik avasorana kshamta rahati he. rooyee ke sukhaane se avasorana main baadha pahunchati he. ranjak grahan karne kii kshamta bhi kam ho jaati he.
 marsrikrut cellulose ke liye parikshipt cellulose or cellulose hydrate aadi naam bhi die gaye hai, par ye naam thik nahin hai. marsrikrut rooyee kaa eks-re vivartan aarekh saamaanya rooyee ke eksre vivartan aarekh se bhinn hota he. marsrikrut soot kii pahchaan uske ranjak avasorana gun se ha sakati he. saamaanya soot kii apeksha yah adhik gadhe rang main ranga jaataa he. rangeen marsrikrut soot kii pahchaan nil kii barita avasorana reeti se kii jaati he.
 marsrikrut soot kaa upyog din din bad rahaa he. aaj bahut badi maatra main aise hi soot ke vastra ban rahe hai. iskaa vyapak vyavhaar gat 60 varshon main hi badha he.
