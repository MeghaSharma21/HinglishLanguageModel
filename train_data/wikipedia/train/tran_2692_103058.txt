 san 1700 i. ke aas-paas hindi kavita main ek nayaa mode aayaa. ise visheshat: taatkaalik darbari samskruti or sanskrit sahitya se uttejnaa mili. sanskrit sahityashastra ke katipay anshon ne use shastreey anushaasan kii ore pravrutt kiya. hindi main 'reeti' yaa 'kavyariti' shabd kaa prayog kavyashastra ke liye hua tha. isliye kavyashastrabaddh saamaanya srujanpravriti or ras, alankaar aadi ke nirupak bahusankhyak lakshangranthon ko dhyaan main rakhte hue is samay ke kavy ko 'reetikavy' kaha gaya. is kavy kii shringaari pravritiyon kii puraani parampara ke spasht sanket sanskrit, praakrit, apbhransh, farsi or hindi ke adikavy tathaa krishnakavy kii shringaari pravritiyon main milte hai.
 is kaal main kai kavi aise hue hai jo acharya bhi the or jinhone vividh kavyangon ke lakshan dene vaale granth bhi likhe. is yug main shringaar kii pradhanta rahi. yah yug muktak-rachana kaa yug rahaa. mukhyatya kavitt, savaiye or dohe is yug main likhe gaye. 
 kavi rajashrith hote the isliye is yug kii kavita adhiktar darbari rahi jiske falswaroop isamen chamatkaarpurn vyanjana kii vishesh maatra to milti he parantu kavita saadhaaran janata se vimukh bhi ho gai. 
 reetikaal ke adhikansh kavi darbari the. keshavadas, pratap singh, bihari, matiram, bhushan, chintamani, dev, bhikharidas, raghunatha, benny, gang, tikaaram, gwaal, chandrasekhar bajpei, harnaam, kulapati mishra, nevaaj, surati mishra, kavindra udaynath, rishinath, ratan kavi, benny bandijan, benny praveen, brahmadatt, thakur bundelkhandi, bodha, gumaan mishra aadi or anek kavi to raja hi the, jaise- maharaj jaswant singh, bhagawant raay khichi, bhupati, rasanidhi, maharaj vishwanath, dwijadev . 
 reetikavy rachana kaa aarambh ek sanskritgya ne kiya. ye the acharya keshavadas, jinaki sarvaprasiddh rachanaayen kavipriya, rasikapriya or ramchandrika hai. kavipriya main alankaar or rasikapriya main ras kaa sodaaharan nirupan he. lakshan dohon main or udhaaharan kavittasavaie main hai. lakshan-lakshya-granthon kii yahi parampara reetikavy main viksit hui. ramchandrika keshav kaa prabandhkavy he jisamen bhakthi kii tanmayata ke sthaan par ek sajag kalakaar kii prakhar kalachetana prasphutit hui. keshav ke kai dashak baad chintamani se lekar atharahavin sadi tak hindi main reetikavy kaa ajasr strot pravaahit hua jisamen nar-nari-jivan ke romantic pakshon or tatsambandhi saras samvednaaon kii atyant kalatmak abhivyakti vyapak rup main hui.
 reetikaal ke kavi raajaaon or raison ke aashray main rahete the. vahaan manoranjan or kalavilas kaa vaataavaran swaabhaavik tha. bauddhik anand kaa mukhya saadhan vahaan uktivaichitraya samajha jaataa tha. aise vaataavaran main likhaa gaya sahitya adhiktar shringarmulak or kalavaichitraya se yukt tha. par isi samay prem ke svachhand gayak bhi hue jinhone prem kii gaharaaiyon kaa sparsh kiya he. maatra or kavyagun donon hi drushtiyon se is samay kaa nar-nari-prem or saundarya kii maarmik vyanjana karanevaala kavyasahitya mahatvapurn he.
 is samay virakavy bhi likhaa gaya. mughal shaasha aurangzeb kii kattar sampradayikta or aakraamak raajnneeti kii takaraahat se is kaal main jo vikshobh kii sthitiyaan ai unhone kuch kaviyon ko virakavy ke srijan kii bhi prerana di. aise kaviyon main bhushan pramukh hai jinhone reetistylee ko apanaate hue bhi veeron ke parakram kaa ojasvi varnan kiya. is samay niti, vairaygy or bhakthi se sambandhit kavy bhi likhaa gaya. anek prabandhkavy bhi nirmit hue. idhar ke shodhakarya main is samay kii shringaretar rachanaayen or prabandhkavy prachur pariman main mil rahe hai. isliye reetikalin kavy ko nitant ekangi or ekarup samajhnaa uchit nahin he. is samay ke kavy main purvavarti kaalon kii sabhi pravritiyaan sakriy hai. yah pradhan dhara shringaarakavy kii he jo is samay kii kavyasampatti kaa vaastavik nidarshak maani jaati rahi he. shringaari kavy teen virgon main vibhajit kiya jaataa he. pehla varg reetibaddh kaviyon kaa he jiske pratinidhi keshav, chintamani, bhikharidas, dev, matiram or padmakar aadi hai. in kaviyon ne dohon main ras, alankaar or nayika ke lakshan dekar kavitt savaie main prem or saundarya kii kalapurna maarmik vyanjana kii he. sanskrit sahityashastra main nirupit shastreey charchaa kaa anusaran maatr inamen adhik he. par kuch ne thodi moulikta bhi dikhaai he, jaise bhikharidas kaa hindi chhandon kaa nirupan. doosraa varg ritisiddh kaviyon kaa he. in kaviyon ne lakshan nahin nirupit kiye, keval unke aadhaar par kavyrachana kii. bihari inamen sarvshereshth hai, jinhone dohon main apni "satsai' prastut kii. vibhinn mudraonvaale atyant vyanjak saundaryachitron or prem kii bhavadashaon kaa anupam ankan inke kavy main miltaa he. tisare varg main ghanaanand, bodha, dwijadev thakur aadi reetimukt kavi aate hai jinhone svachhand prem kii abhivyakti kii he. inaki rachanaaon main prem kii tivrata or gahanta kii atyant prabhaavshaalee vyanjana hui he.
 reetikavy mukhyat: maansal shringaar kaa kavy he. isamen nar-narijivan ke romantic pakshon kaa sundar udghaatan hua he. adhik kavy muktak style main he, par prabandhkavy bhi hai. in do sau varshon main shringaarakavy kaa apurv utkarsh hua. par dhire dhire reeti kii jakad badhati gai or hindi kavy kaa bhavakshetra sankeern hota gaya. aadhunik yug tak aate aate in donon kamiyon kii ore sahityakaron kaa dhyaan vishesh rup se aakrisht hua.
 itihaas sakshi he ki apane paraabhav kaal main bhi yah yug vaibhav vikaas kaa tha. mughal darbar ke haram main paanch-paanch hajaar rupasiyaan rahati thim. minaa bazaar lagate the, sura-sundari kaa unmukt vyapaar hota tha. dow nagendra likhte hai- "vaasana kaa sagar aise prabal veg se umad rahaa tha ki shuddhivaad samraat ke sabhi nishedh praytn usamen bah gayi. amir-umrao ne uske nishedh patron ko sharaab kii suraahi main gark kar diya. vilaas ke anya saadhan bhi prachur maatra main the." padmakar ne ek hi chand main tatkaaleen darbaron kii ruparekha kaa ankan kar diya he-
 ahalokikta, shringaarikta, nayikabhed or alankaar-priyata is yug kii pramukh visheshtaayen hai. praayah sab kaviyon ne braj-bhashaa ko apanaaya he. swatantra kavita kam likhi gai, ras, alankaar vagairah kavyangon ke lakshan likhte samay udhaaharan ke rup main - visheshkar shringaar ke alambanon evam uddipano ke udhaaharan ke rup main - saras rachanaaen is yug main likhi gayi. bhushan kavi ne vir ras kii rachanaaen bhi deen. bhav-paksh kii apeksha kala-paksh adhik samrudh rahaa. shabd-shakti par vishesh dhyaan nahin diya gaya, na naatayashastra kaa vivechan kiya gaya. vishyon kaa sankoch ho gaya or moulikta kaa hraas hone laga. is samay anek kavi hueâ€” keshav, chintamani, dev, bihari, matiram, bhushan, ghanaanand, padmakar aadi. inamen se keshav, bihari or bhushan ko is yug kaa pratinidhi kavi mana ja saktaa he. bihari ne dohon kii sambhaavnaaon ko purna rup se viksit kar diya. aapako reeti-kaal kaa pratinidhi kavi mana ja saktaa he. 
 is kaal ke kaviyon ko teen shreniyon main baanta ja saktaa he-
  reetibaddh kavi
  reetimukt kavi
  ritisiddh kavi
 vidwaanon kaa yah bhi mat ha ki is kaal ke kaviyon ne kavy main maryaada kaa purna paalan kiya he. ghor shringaari kavita hone par bhi kahin bhi maryaada kaa ulanghan dekhne ko nahin miltaa he.
