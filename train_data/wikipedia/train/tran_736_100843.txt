 
 sonia gandhi ek bhartiya rajaneta or bhartiya rashtriya congress kii adhyaksh thi . ve raibareli, uttarapradesh se saansad hai or iske saath hi ve 15veen lok sabha main na sirf bhartiya rashtriya congress, balki sanyukt pragatisheel gathbandhan kii bhi pramukh hai. ve 14veen lok sabha main bhi upie kii adhyaksh thim. shrimati gandhi congress ke 132 varsho ke itihaas main sarvaadhik lambey samay tak rahane vaali adhyaksh he, vah 1998 se 2017 tak is pad ko sushobhit kar rahi thi.
 sonia kaa janm vaineto, italy ke kshetra main visenza se 20 ki0me0 dur sthit ek chote se gaanv loociana main hua tha. unka balyaykaal naam antonio mino tha. unke pita steffino mino ek fasivadi sipaahi the jinka nidhan 1983 main hua. unki mata paolo myanon hai. unki do bahanen hai. unka bachapan tourine, italy se 8 ki0me0 dur sthit orbasaano main vyateet hua. 1964 main ve cambridge vishvavidhyalay main bel shaikshanik nidhi ke bhashaa vidhyalay main angrezi bhashaa kaa adhyayan karne gayin jahaan unki mulaakaat rajeev gandhi se hui jo us samay trinity college cambridge main padhate the. 1968 main donon kaa vivaah hua jiske baad ve bharat main rahane lageen. rajeev gandhi ke saath vivaah hone ke kaaphi samay baad unhone 1983 main bhartiya naagarikta sweekaar kii. unki do santan hai - ek putr rahul gandhi or ek putree priyanka wadra.
 pati kii hatya hone ke pashchaat congress ke varisht netaaon ne sonia se puche bina unhen congress kaa adhyaksh banaaye jane kii ghoshnaa kar di parantu sonia ne ise sweekaar nahin kiya or raajnneeti or raajnneetigyon ke prati apni ghrinaa or avishvaas ko in shabdon main vyakt kiya ki, "main apane bacchon ko bheekh maangate dekh loongi, parantu main raajnneeti main kadam nahin rakhungi." kaafii samay tak raajnneeti main kadam na rakh kar unhone apane bete or beti kaa paalan-poshan karne par apana dhyaan kendrit kiya. udhar pi ve narsinharav ke pradhanmantritv kaal ke pashchaat congress 1996 kaa aam chunaav bhi haar gai, jisase congress ke netaaon ne phir se nehru-gandhi parivaar ke kisi sadsy kii aavashyaktaa anubhav kii. unke dabaav main sonia gandhi ne 1997 main kolkata ke planry seshan main congress kii praathmik sadsyta grahan kii or uske 62 dinon ke andar 1998 main wo congress kii adhyaksh chuni gayin. unhone sarkaar banane kii asafal koshish bhi kii. raajnneeti main kadam rakhane ke baad unka videsh main janm hue hone kaa mudda uthaaya gaya. unki kamazor hindi ko bhi mudda banaaya gaya. un par parivaarwaad kaa bhi aarope laga lekin congressiyon ne unka saath nahin choda or in muddon ko nakaarte rahe.
 sonia gandhi oktober 1999 main bellari, karnataka se or saath hi apane divangat pati ke nirvachan kshetra amethi, uttar pradesh se loksabhaa ke liye chunaav ladiin or kareeb teen lakh voton kii vishaal badhat se vijayi huin. 1999 main 13veen lok sabha main ve vipaksh kii netaa chuni gayi.
 2004 ke chunaav se purv aam raay ye banaai gai thi ki atal bihari vaajapeyi hi pradhan mantri banenge par sonia ne desh bhar main ghumkar khub prachaar kiya or sab ko chaunkaa dene vaale nateezon main upie ko anpekshit 200 se zyaada siten mili. sonia gandhi swayan raibareli, uttar pradesh se saansad chuni gayi. vampanthi dalon ne bhartiya janata party ko satta se baahar rakhane ke liye congress or sahyogi dalon kii sarkaar kaa samarthan karne kaa faisalaa kiya jisase congress or unke sahyogi dalon kaa spasht bahumat puraa hua. 16 may 2004 ko sonia gandhi 16-daleey ganthbandhan kii netaa chuni gayi jo vampanthi dalon ke sahyog se sarkaar banaata jisaki pradhanmantri sonia gandhi banati. sabko apeksha thi kii sonia gandhi hi pradhanmantri banengi or sabane unka samarthan kiya. parantu en di e ke netaaon ne sonia gandhi ke videshi mul par akshep lagaae. sushamaa swaraj or uma bharti ne ghoshnaa kii ki yadi sonia gandhi pradhanmantri baniin to ve apana sir mundwa lengin or bhoomi par hi soyengin. 18 may ko unhone manmohan singh ko apana ummidavaar bataaya or party ko unka samarthan karne kaa anurodh kiya or prachaarit kiya ki sonia gandhi ne swechha se pradhanmantri nahin banane kii ghoshnaa kii he. congressiyon ne iskaa khub virodh kiya or unase is faisale ko badalane kaa anurodh kiya par unhone kaha ki pradhanmantri bananaa unka lakshya kabhi nahin tha. sab netaaon ne manmohan singh kaa samarthan kiya or ve pradhanmantri bane par sonia ko dal kaa tathaa gathbandhan kaa adhyaksh chunaa gaya.
 rashtriya suzav samiti kaa adhyaksh hone ke kaaran sonia gandhi par laabh ke pad par hone ke saath loksabhaa kaa sadsy hone kaa akshep laga jiske falswaroop 23 march 2006 ko unhone rashtriya suzav samiti ke adhyaksh ke pad or loksabhaa kaa sadsyta donon se tyaagptr de diya. may 2006 main ve raibareli, uttarapradesh se pun: saansad chuni gayi or unhone apane samipsth pratidwandi ko chaar lakh se adhik voton se haraaya. 2009 ke loksabhaa chunaav main unhone phir upie ke liye desh kii janata se vot maanga. ek baar phir upie ne jeet hasil kii or sonia upie kii adhyaksh chuni gayi.
 mahatma gandhi kii varshganth ke din 2 oktober 2007 ko sonia gandhi ne sanyukt raashtra sangh ko sambodhit kiya.
