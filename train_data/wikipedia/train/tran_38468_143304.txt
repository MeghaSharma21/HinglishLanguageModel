 baayen se daaen: white, grissom, kaaphi
 chandramaa yah maanav man ko sadiyo se lalachaata rahaa he. kaviyo ne is chandramaa ke liye kya kya nahin likhaa. vigyaaneeyo ke liye bhi chandramaa ek kutuhal kaa vishay rahaa. jab maanav prithvi kii seemaa ko laangh kaa bramhand kii gahraiyo main gote lagane niklaa, tab chandramaa uskaa pehla padav tha. apollo abhiyaan is yatra kaa pehla kadam !
 e es 204 yah naam tha us yaan kaa jo apollo 1 capsule ko prithvi kii kaksha main sthapit karne vaala tha. yah saturn 1bi raaket se prakshepit hone vaala america kaa pehla apollo abhiyaan tha, jo ki chandramaa par maanav ke pehle kadam ke liye ek mile kaa pathar sabit hone vaala tha. ise 1967 kii pehali timahi main prakshepit kiya janaa tha. is abhiyaan kaa lakshya tha, prakshepan prakriya kii jaanch, bhoomikendra dwaara yaan niyantran or maargdarshan kii jaanch tha.
 janvari 27 san 1967 ko koi prakshepan kii yojana nahin thi. yojana thi ki ek chhadam prakshepan se yah jaanch kii jaye ki apollo yaan apni andruni bijli se saamaanya kaary kar saktaa he yaa nahi. yadi yaan is jaanch main safal ho jaye or agali sabhi jaanch main safal ho to 21 farvari 1967 ko is yaan ko prakshepit kiya janaa tay tha.
 apollo 1 kii safalataa ke baad is yaan kii do or udaane tay thi. pehali udan main apollo ke duusare bhaag or chandrayaan ko saturn 1 bi par prakshepit kar prithvi kii nichali kaksha main sthapit kiya janaa tha. duusari udan main saturn 5 par apollo or chandrayaan dono ko prithvi kii upari kaksha main sthapit karnaa tha.
 27 janvari 1967 ko yah jaanch kii jaani thi, jo ki puri nahin ho saki. tino antareeksh yatri greecem, white or caphi antareeksh suut pahan kar yaan ke andar pahunche. 1.00 baje dopaher ve apni seat belt baandhakar jaanch ke liye taiyaar ho gayi. 2.45 minutes par yaan ko sil kar diya gaya or yaan kii hawa ko nikaal oxygen bhari jane lagi.
 yaan main oxygen kaa dabaav zyada ho gaya tha or yatriyo or niyantran kaksh ke bich main sampark tut gaya tha. is vajah se jaanch ko 5.40 minute tak sthagit kar diya gaya. 6.20 tak ulti ginati jari thi lekin 6.30 ko phir se ulti ginati roak kar niyantran kaksh or yatriyo ke bich sapark sthapit karne kii koshish kii gayi.
 apollo 1 yah antariksh yatra ke liye banaaya jarur gaya tha lekin iskaa uddeshy chandramaa kii yatra nahin tha isaliye isame land karne ke liye upkaran nahin the. yaan main yatri niyantran kaksh se sampark tut jane kii sthiti main kii jane vaali sthiti main hone vaali kriyaao kii jaruri jaanch main lage the. 6.31 minute par niyantran kaksh ko ek sahi tarah se kaam kar rahi COM leenk se caphi kii aawaaj main ek sandesh mila kii kakpit main aag lagi he. kuch second baad ek tej cheekh ke saath sampark puri tarah tut gaya. tivi ke monitor par white ko yaan kaa dwaar kholane kii koshish karte dekha gaya. yaan is tarah se bana tha ki dwaar andar kii ore khulata tha lekinn oxygen kaa dabaav baahar kii ore hone se use kholane nahin de rahaa tha. isse zyada buri baat yah thi ki daravaaje ko kholane ke liye yatriyo ko kai bolt kholane the. oxygen kaa dabaav badte ja rahaa tha. kuch der main vah itnaa ho gaya ki darwaja kholana asambhav ho gaya tha.
 oxygen kii vajah se aag teji se faili or pal bhar main sab kuch khatm ho gaya. yaan binaa prakshepan ke hi jalakar raakh ho yaa. yah sirf 17 second ke bich main ho gaya. tino yatri shahid ho gayi !
 aag itani bhayaavah thi kii white or greecem ke suut pigal kar ek duusare se jud gayi the. yatriyo ko baahar nikalne ke liye kam se kam paanch minute chaahiye the or unhe mili sirf 17 second !
 durghatana ke ek kaaran main yaan kaa andar khulne vaala dwaar tha, jo ki yaan banane vaali company north american evieshan kii yojana ke vipareet tha. company kii abhikalpana main oxygen kii jagah oxygen or naitrogen kaa mishran tha. company kii abhikalpana main durghatana kii sthiti main visphot se khulne vaale dwaar bhi lagane kii yojana thi. lekin nasa ne in sabhi sujhaavo ko nahin mana tha.
 isi tarah kii ek durghatana main soviet antarikshayatri velentine bondarenko kii march 1961 main mrityu ho gayi thi.
 is durghatana ne apollo abhiyaan ko naye sire se abhikalpit karne majaboor kar diya. yaan kii abhiklpana main kaaphi saare badlaav kiye gayi. iske baavjood apollo yaan main kaaphi sari khamiya thi, jo ki apollo 13 tak jari rahi.
 in teen shahid yatriyo ke naam teen taaro ko diye gayi hai ye taare he navi, dnoces or regore . yah naam evan, second or roger ko ulta likhe jane par milte hai. chandramaa par ke teen gadhdho ke or mangal par teen pahario ke naam bhi in shahido ke naam par rakhe gayi hai.
