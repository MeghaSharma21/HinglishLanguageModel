 madhubala bhartiya hindi filmon kii ek abhinetri thi. unke abhinay main ek adarsh bhartiya nari ko dekha ja saktaa he. chehre dwaara`bhavabhiyakti tathaa nazaaqat unki pramukh visheshtayen thim. unke abhinay, pratibha, vyaktitv or khubsuurati ko dekh kar yahi kaha jaataa he ki vah bhartiya cinema kii ab tak kii sabase mahaan abhinetri he. vastav me hindi filmon ke sameekshak madhubala ke abhinay kaal ko swarna yug kii sangya se sammanit karte hai.
 madhubala kaa janm 14 farvari 1933 ko dilli main ek pashtun muslim parivaar me hua tha. madhubala apane mata-pita kii 5 veen santaan thi. unke mata-pita ke kul 11 bachche the. madhubala kaa bachapan kaa naam 'mumtaz begham jahaan dehalavi' tha. aisa kaha jaataa he ki ek bhavishyavaktaa ne unke mata-pita se ye kaha tha ki mumtaz atyadhik khyaati tathaa sampatti arjeet karegi parantu uskaa jivan dukhiumay hoga. unke pita ayatollah khan ye bhavishyavaanee sun kar dilli se mumbai ek behatar jivan kii talash me aa gayi. mumbai me unhone behatar jivan ke liye kaafii sangharsh kiya.
 baliwood main unka pravesh 'baby mumtaz' ke naam se hua. unki pehali film basant thi. devika rani basant main unke abhinay se bahut prabhavit huyin, tathaa unka naam mumtaz se badal kar ' madhubala' rakh diya. unhe baliwood main abhinay ke saath-saath anya tarah ke prashikshan bhi diye gayi. .
 unhen mukhya bhoomika nibhaane kaa pehla mauka kedaar sharma ne apni film nil camel main diya. is film me unhone raaj kapur ke saath abhinay kiya. is film me unke abhinay ke baad unhe 'cinema kii soundarya devi' kaha jane laga. iske 2 saal baad bambai tokies kii film mahal main unhone abhinay kiya. mahal film kaa gaanaa 'aayegaa aanevaala' logon ne bahut pasand kiya. is film kaa yah gaanaa parshv gayika lata mangeshkar, is film kii safalataa tathaa madhubala ke karier main, bahut sahaayak siddh hua.
 mahal kii safalataa ke baad unhone kabhi peeche mud kar nahin dekha. us samay ke sthapit purush kalakaaron ke saath unki ek ke baad ek film aati gayin tathaa safal hoti gayin. unhone ashok kumaar, rahamaan, dilip kumaar, devanand aadi sabhi ke saath kaam kiya. 
 1950 ke dashak main unki kuch filme asafal bhi huyi. jab unki filme asafal ho rahi thi to aalochak ye kehane lage kii madhubala main pratibha nahi he tathaa unki kuch filmein unki sundarata kii vazah se hit huyin, naa ki unke abhinay se. lekin aisa nahin tha. unki filme flaap hone kaa kaaran tha- sahi filmon kaa chunaav na kar paanaa. madhubala ke pita hi unke manager the or vahi filmon kaa chunaav karte the. madhubala parivaar kii ek maatr aisi sadasya thim jinaki aay par ye bada parivaar tikaa tha. atah inke pita parivaar ke paalan-poshan ke liye kisi bhi tarah ke film kaa chunaav kar lete the. chaahe bhale hi us film me madhubala ko apni pratibha dikhaane kaa mauka mili yaa naa mili or yahi unki kuch filme asafal hone kaa kaaran bana. in sab ke baavjood vah kabhi niraash nahi huyin. 1958 me unhone apane pratibha ko punah sabit kiya. is saal aayi unki chaar filme superhit huyin.
 jowar bhaata ke set par vah pehali baar dilip kumaar se mili. unke man me dilip kumaar ke prati aakarshan paidaa hua tathaa vah unase prem karne lageen. us samay vah 18 saal kii thim tathaa dilip kumaar 29 saal ke the. unhone 1951 me taraana me punah saath-saath kaam kiya. unka prem mogul-e-aazam kii 9 saalon kii shooting shuru hone ke samay or bhi gaharaa ho gaya tha. vah dilip kumaar se vivaah karnaa chaahati thim par dilip kumaar ne inkaar kar diya. aisa bhi kaha jaataa he kii dilip kumaar taiyaar the lekin madhubala ke laalchee rishtedaaron ne ye shaadi nahi hone di. 1958 me ayatollah khan ne court me dilip kumaar ke khilaaf ek cese daayar kar ke dono ko paraspar prem khatm karne par baadhya bhi kiya.
 madhubala ko vivaah ke liye teen alag - alag logon se prastaav mili. vah suzav ke liye apni mitra nargis ke paas gayi. nargis ne bharat bhushan se vivaah karne kaa suzav diya jo ki ek vidhur the. nargis ke anusaar bharat bhushan, pradeep kumaar evam kishor kumaar se behatar the. lekin madhubala ne apni ichha se kishor kumaar ko chunaa. kishor kumaar ek talakshuda vyakti the. madhubala ke pita ne kishor kumaar se bataaya ki vah shalya chikitsa ke liye landan ja rahi he tathaa uske lautne par hi ve vivaah kar sakate he. madhubala mrityu se pehle vivaah karnaa chaahati thim ye baat kishor kumaar ko pataa tha.
 1960 main unhone vivaah kiya. parantu kishor kumaar ke mata-pita ne kabhi bhi madhubala ko sweekaar nahi kiya. unka vichaar tha ki madhubala hi unke bete kii pehali shaadi tuutane kii vazah thim. kishor kumaar ne mata-pita ko khush karne ke liye hindu reeti-rivaaj se punah shaadi kii, lekin ve unhe manaa na sake.
 mughal-e-aazam main unka abhinay vishesh ullekhneey he. is film me sirf unka abhinay hi nahi balki 'kala ke prati samarpan' bhi dekhne ko miltaa he. isamen 'anaarakali' kii bhoomika unke jivan kii sabase mahatvapurn bhoomika rahi. unka lagaataar girtaa hua swasthya unhen abhinay karne se roak rahaa tha lekin wo nahin rukin. unhone is film ko puraa karne kaa drudh nishchay kar liya tha. film ke nirdeshak ke. aashif film me vaastaviktaa laana chaahate the. ve madhubala kii beemaari se bhi anjaan the. unhone shooting ke liye asli janziron kaa prayog kiya. madhubala se swasthya kharaab hone ke baavjood baari janziro ke saath abhinay kiya. in janziron se unke haath kii twachaa chhil gayi lekin fir bhi unhone abhinay jari rakhaa. madhubala ko us samay na keval shaareerik apitu maansik ksht bhi the. dilip kumaar se vivaah na ho paane kii vajah se vah avsaad se peedit ho gayin thim. itnaa ksht hone ke baad bhi itnaa samarpan bahut hi kam kalakaaron me dekhne ko miltaa he.
 5 agast 1960 ko jab mughale-e-aazam pradarshit huyi to film samikshakon tathaa darshakon ko bhi ye mehnat or lagan saafe-saafe dikhaai padi. asal me yah madhubala kii mehnat hi thi jisane is film ko safalata ke charam tak panhuchaya. is film ke liye unhe film fair award ke liye namit kiya gaya tha. haalanki yah puraskaar unhe nahin mil paaya. kuch log sandeh vyakt karte he kii madhubala ko yah puraskaar isaliye nahi mil paaya kyonki vah ghoose dene ke liye taiyaar nahin thi.
 is film kii lokapriyata ke vajah se hi is film ko 2004 me punah rang bhar ke puri duniya me pradarshit kiya gaya.
 madhubala, hriday rog se peedit thim jiskaa pataa 1950 me niyamit hone vaale swasthya pareekshan me chal chukaa tha. parantu yah tathy film udyog se chupaaya rakhaa gaya. lekin jab halaat badtar ho gayi to ye chup naa sakaa. kabhi - kabhi filmo ke set par hi unki tabiyat buree tarah kharaab ho jaati thi. chikitsa ke liye jab vah landan gayi to doctoron ne unki surgery karne se manaa kar diya kyonki unhe dar tha ki wo surgery ke dauraan hi mar jaayengin. jindagi ke antim 9 saal unhe bistar par hi bitaane pade. 23 farvari 1969 ko beemaari kii vajah se unka swargvaas ho gaya. unke mrityu ke 2 saal baad yani 1971 me unki ek film jiskaa naam jalawaa tha pradarshit ho paayi thi.
 madhubala kaa dehant 36 saal kii umr me ho gaya. unka abhinay jivan bhi lagbhag itnaa hi tha. unhone is dauraan 70 filmo main kaam kiya. 
