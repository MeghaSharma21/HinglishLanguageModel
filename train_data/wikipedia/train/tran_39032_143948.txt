 likene nimna shrenee kii aisi choti vanaspatiyon kaa ek samooh he, jo vibhinn prakaar ke aadhaaron par uge hue paae jate hai. in aadhaaron main vrikshon kii pattiyaan evam chaal, pracheen deevaaren, bhootal, chattan or shilaayein mukhya hai. yadhyapi ye adhiktar dhaval rang ke hote hai, tathaapi laal, naarangi, bangnee, nile evam bhure tathaa anya chittkarshak rangon ke likene bhi paae jate hai. inaki vruddhi kii gati mand hoti he env inke aakaar or banaavat main bhi paryaapt bhinnata rahati he.
 in paudhon kaa vanaspatik sharir ek thelas hota he, jo purnataya jad, pattee or shakharahit heta he. laikenon ke samudaay ko mukhyat: teen prakaar ke thelas main vibhajit kiya ja saktaa he :
  kuch chapata or uthaa hua; 
  pattee kii bhanti, jisamen upree tathaa bhitari donon hi dharaatal paryaapt spasht hote hai evam 
  dhwaja kii bhanti, jo urdhwadhar disha main vyavasthit hota he. 
 ye teenon prakaar ke varg kramash: parptimay, parnil or kshupil likene kahe jate hai.
 parptimay likene chapate or patale hote hai tathaa vriksh kii chaal, yaa shilaon se chipke hue ugte hai. inamen adhikansh kaa to kuch bhaag aadhaar ke bheetar hota he or ye aadhaar par bhure rang kii dhariyon tathaa binduon kii bhanti dikhaai dete hai. inaki vibhinn jatiyaan aadhaar ke rang se milti hai, at: ye chattan ke samaan hi dikhaai detii he. parnil likene mudi hui pattee kii bhanti hote hai, jinamein aaroh avaroh hote hai. ye patale patale mulabhaason kii sahaayta se shilaon, yaa shakhaon se chipke rahete hai. mulabhas inke nichle dharaatal se nikalate hai. kshupil likene atyadhik vibhajit belanaakaar tathaa feete kii bhanti hote hai, jo apane ad: str se aadhaarik bhaag dwaara dhwaja kii bhanti jude hote hai. sabhi likene adhipadap hai, paraseete nahin. ye apane parposhi par keval sahare ke liye hi ashrith hote hai.
 vastav main likene do purnataya bhinn vanaspatiyon se bana ek dwaidh padap hota he. in vanaspatiyon main se ek he shaiwal or doosraa he kavak, kintu in donon main itnaa nikatatam saahchary hota he ki inase bana likene ek hi paudha prathit hota he. is saahchary main adhikanshat: kavak hi hota he, jo shaivalwale ang ke upar ek thile kii bhanti aavaran hota he tathaa thelas ke aakaar ke liye uttaradaayi hota he. donon vanaspatiyon kii mishrit vruddhi se hi likene ko ek vishesh aakaar or aantar sanrachana praapt hoti he, jisase likene kai kul or jatiyon main vibhakt ho jate hai. inke lagbhag 400 vansh or 15,000 spishiz gyaat hai.
 likene kaa mukhya bhaag kavak tantuon se hi nirmit hota he, jo reshon kii ek jaali sa bana hota he. yah jaali praaia: ascomicitis varg ke kavak kaa vanaspatik bhaag hoti he. kuch main kavak basidiomicitis varg kaa bhi hota he. likene ke upree str main in kavak tantuon se mishrit hare rang kii jo chlorophisi, yaa nile hare rang kii vanaspati, hoti he, vah mixofisi varg kii hoti he. yah nile, yaa hare rang kii vanaspati eckoshik tathaa bahukoshik tantuvat hoti he. in vanaspatiyon main krookocas, cytonema athwa nostock aadi hote hai.
 kavak ke bhaag or swaroop ke anusaar likene ko do virgon main vibhajit kiya ja saktaa he :
  ascolaikenez - isamen kavak bhaag ascomicitis varg kaa ekak hota he.
  basidiolaikenez - isamen kavak bhaag basidiomicitis varg kaa ekak hota he.
 ascolikene ko usee falkaay kii banaavat par phir do bhaagon main vibhajit kiya ja saktaa he: palidhakaay, jisamen falkaay perithisium tathaa vivrutkaay,, jisamen falit bhaag vivrutkaay apothesium hota he.
 adhikansh parnil likene kii aantarik sanrachana nimnlikhit chaar utakon main vibhakt hoti he :
  valkut, jo praaia: udagr kavach sutron se nirmit hoti he, jinke bich bich main, yaa to rikt sthaan nahin hote or yadi hote hai to ve shleshi saamagree se bhare hote hai.
  shaiwal str thik valkut ke neeche hota he. isamen shaiwal kii hari koshikaaye uljhe hue kavak sutron main mili rahati hai. is str ko kanistar bhi kehete hai.
  majja shaiwal str ke neeche hoti he or yah shithil tathaa uljhe hue kavak sutron se bani hoti he.
  ad: valkut, ghaney kavak sutron se nirmit hota he or yah sabase neeche kaa str hota he.
 ad: valkut ke nichle dharaatal se mulabhas nikle hote hai. ye thelas ko aadhaar se jodne kaa kaam dete hai tathaa khanij lavan or jal kaa sanvaahan karte hai.
 parptimay likene main ad: valkut nahin hota or kshupil likene ke thelas main adhikanshat: ek valkut baahar kii ore hota he, jiske neeche shaiwal str tathaa uske neeche ek madhyak aksh hota he. likene ke bheetar nihit shaiwal adhikanshat: bahari ugnevaale shaiwalon se abhinn hote hai. inaki koshikaon main haraa rang nihit hota he, jisaki sahaayta se ye bhojan nirmaan karte hai, kintu jab tak shaiwal likene ke ang hai, tab tak ye prajannaang nahin banaate. kavak koshikaon main bhi vruddhi kii gati kam hoti he. ye kavak swatantra jeevanyaapan ke ayogy ho jate hai.
 likene vishwa bhar main faile hue hai. inamen se adhikansh to taap kii charam simaaon or dirghashoshavadhi main bhi jivit rahane main samarth hai, at: ye aise kshetron main prachurtaa se paae jate hai jahaan sadhrantaya anya vanaspatiyaan nahin ug saktin. ye samudri tal se adhik oonchaai par ushn pradesh, dhruv pradesh, registan evam jal sthanon par paae jate hai. virale hi likene pani ke bheetar milte hai, jinamein hydrothyria venosa naamak shaiwal sabase vicitra he.
 adhik thandi jalwaayu main likene shailarohi ban jate hai, arthath apana jivan chattaanon, yaa shilaon par vyateet karte hai. kintu bumadhyarekhik kshetron main ye valkarohi hi rahete hai, arthath vahaan inkaa aadhaar vriksh ke tane tathaa shakhaon kii chhaalen hoti hai. kuch likene sthalarohi or kuch samudr main bhi hote hai. inke bade virgon main chote chote samudaay milte hai, jinka vibhaajan chaal kii prakruti, mitti ke swaroop, chattan kii visheshta tathaa taap, ardrata evam anaavaran par nirbhar hota he.
 kuch likene upjau bhoomi par ugte hai, jahaan anya vanaspatiyaan bhi prachur maatra main hoti hai. kintu ye bade shaharon ke paas kabhi nahin ug pate, kyonki nagaron ke aas paas ke kaarkaanon kaa dhunaa tathaa anya gas aadi inke liye ghaatak hai. ye vaayu kii swatchta par vishesh nirbhar karte hai. keval svachh vaayu main hi likene kii prachur vruddhi ho paati he. yadhyapi likene ke ugane ke liye prakaash aavashyak he, tathaapi kuch jatiyaan aise sthanon main bhi ug sakati hai jahaan purnataya andhkaar hota he, jaise phisia bscura . thelas kaa rang prakaash kii kirnon kii tivrata par nirbhar hota he.
 likene ke thelas ke sookhne par shaiwal koshikaon kaa haraa rang kavak sutron se chhipe rahane ke kaaran aspasht ho jaataa he. ardra likene kaa rang haraa hota he, kyonki iske andar sthit tantuon dwaara prakaash kaa pareshan hota he, jisase shaiwal bhaag kaa haraa rang spasht ho jaataa he. kai laikenon kaa rang vishesh chittkarshak hota he. ye rang vibhinn carbonic amlon ke kaaran hote hai, jo laikenon kaa langalan karne main sahaayta to dete hai parantu saath hi khaane ke liye aruchikar banaate hai.
 jab sarvapratham likene kii vanavat or sanrachana kii khoj kii gai tab in shaiwal koshikaon kii upasthiti ek paheli thi, kyonki ye shesh thelas se bahut bhinn thim.
 likene ke kuch vidhyaarthiyon ne in hari vastuon ko likene padap kaa abhinn bhaag maanakar yah vichaar prakat kiya he ki inaki utpatti rang rahit kavak tantuon se hi hui he. kuch visheshgyon ne inhen prajnan kaa ang mana he tathaa kuch ne inhen bhojan banane ke angon ke rup main sweekaar kiya he.
 sarvapratham shwedenor ne yah pramaan upasthit kiya tha ki yah hari vanaspati shaiwal he jo kavak tantuon dwaara tehrai gai he or paraseete kii gai he. is siddhant kii pariksha upyukt shaiwal tathaa kavak ko milakar likene kaa sanshleshan hone par kii gai. yadi likene ke donon ang alag alag kar die jaaen to shaiwal ang swatantra jeevanyaapan kar saktaa he, kintu anashrith hone par kavak ang jivit nahin rah saktaa.
 jab yah purnataya siddh kar liya gaya ki likene kaa sharir do vanaspatiyon se bana he, jo kramash: shaiwal or kavak hai, tab likene ke visheshgyon kaa dhyaan in donon bhaagon ke sabandh kii ore aakarshith hua jiske liye vidwaanon ne alag alag naam or vyoraa diya he. kuch log likene kii tulana ek sankaay se karte hai, jisamen ek shaiwal ek kavak se sambandhit hota he. is prakaar ke sambandh se donon ko hi paraspar laabh pahunchataa he tathaa is prakaar ke jivan ko sahjinan kehete hai. isamen prayek bhaag kuch aise bhautik kaaryon kaa sampadan karata he, jinase duusare ko laabh ho sake. shaiwal ang apane hare rang ke padaarthon kii upasthiti se bhojan banane kaa sampurna kaary karata he. is kaary ke liye kavak purnataya asamarth hota he or shaiwal ang dwaara bana bhojya padaarth kavak ko bhi praapt hota he. duusari ore kavak bhaag ke mulabhas, khanij lavan or jal pravaahit karne ke liye uttaradaayi hote hai tathaa kavak hi shaiwal bhaag kii adhik shushkta, nami, thand or taap se raksha bhi karte hai.
 kuch vanaspatigyon ke vichaaron ke anusaar yah paraspar laabh kaa sambandh hote hue bhi ek ke liye hanikaarak he. kuch vidwaanon ke matanusaar yah parjivita kaa udhaaharan he, jisamen shaiwal bhaag kavak ke dwaara peedit hota he.
 likene kaa koi bhi pruthak hua bhaag uchit vaataavaran main svantraapurvak bad saktaa he. kuch likene janan ke liye ek vishesh prakaar ke ang banaate hai, jinhen psoridia kehete hai. ye thelas ke chote chote bhaag hote hai, jinamein ek yaa do shaiwal koshikaaye kavak tantuon dwaara aawarit hoti hai. yah paitruk thailason se tuutane ke pashchaat vaayu, varsha yaa jantuon dwaara uchit vaataavaran main pahunchakar naveen paudhe banaate hai. inke likene ke donon sanghatak shaiwal tathaa kavak kii santulit vruddhi hoti he.
 kuch laikenon main shakhaon kii bhanti udvardh vriddhiyaan hoti hai, jinamein shaiwal tathaa kavak donon hi ke ansh hote hai. ye udvardh aasaani se pruthak ho jate hai or uchit vaataavaran main nae paudhon ko janm dete hai. likene ke sanvardhan ke atirikt sanghatak kavak or shaiwal bhi swechhaya pruthak janan karte hai.
 bahut se laikenon main kavak niyamit rup se ascocarp tathaa dhaani banaate hai, jinka rup perithisium, apothesium, yaa anya prakaar kaa hota he. ye falkaay adhik rangeen or chamkile hote hai. cladonia christatela kii arohi shakhaon kii laal agr dhaniyon kaa ek samooh hota he.
 anuroop avasthaa main dhanibijanu ankurit hokar, ek sutara ko janm dete hai or yadi yah sutara kisi aisi shaiwal koshikaon ke sameep aa jaae jinase yah likene se sambandhit tha to ek nae likene thelas kaa sanshleshan ho jaataa he. yadi ugte hue kavak jaal ko anukool shaiwal nahin miltaa, to isaki mrityu ho jaati he. is kaaran yah sandigdh he ki dhanibijanu likene ke sanvardhan main mahatvapurn kaary karte hai, yaa nahin. yah sambhav he ki likene janan main khandan tathaa soridem kaa bananaa adhik kaarysadhak ho.
 likene prakruti tathaa manushya ke jivan main ek pramukh kaary karte hai. ye vanaspatiyon or uchit bhoomi nirmaan ke aavishkarta hai. kadi or nangi chattaanon par ugnevaali pehali vanaspati parptimay likene he. parptimay likene apane dwaara nirmit amlon kii sahaayta se chattaanon ke laavon ko apane avshisht ke saath milakar ek prakaar kii mitti banaate hai, jo haritha ke bijaanu ke liye abhijanan sthaan banataa he or phir pushpiya vanaspatiyon se iskaa upniveshan ho jaataa he.
 likene kii kai jatiyaan chote chote jantuon ke liye bhojya padaarth hai. inamen se kai junglee pashuon ke moolyavaan bhojya padaarth hai. praaia: inako bhram se rangifer moss kaha jaataa he. manushya bhi, yaa to swaad ke kaaran yaa akaal kii sthiti main koi anya khaadya padaarth na praapt hone par, inkaa upyog karte hai. lapland, iceland tathaa anya upottaradhruviya pradeshon ke atirikt bharat, japan evam anya deshon main inako kaaphi maatra main sukhaakar maanav bhojan yaa gaay, bhens, boar tathaa ghodon ke khaane liye ekatra kiya jaataa he. jirophora esculanta china or japan main ek swaadisht khaadya padaarth mana jaataa he. setareria icelandika ek moolyavaan khaadya likene he, jiskaa upyog iceland or scadenevia main kiya jaataa he. aisa vishwaas he ki bible main varnit "manna" lekanora esculanta naamak likene he, jo asia miner ke registan main rahanevaali jatiyon dwaara khaaya jaataa tha. saadharantaya likene apane amleey or katuswaad ke kaaran maanav bhojan ke liye anupyukt hote hai.
 likene kii kai jatiyaan pracheen kaal main vyaadhiyon kii chikitsa ke liye prayukt hoti rahi hai, kyonki ve maanav sharir ke angon se milti julati thim. vishwaas tha ki asania jati kaa likene keshvardhan main laabhadaayak hota tha. isi prakaar kukur likene, peltigera canina, hydrophobia main laabhprad mana jaataa tha. anya likene pilia, dast tathaa bukhaaron ke liye prayukt kiye jate the.
 pracheen kaal main jab sanshlisht rangon kaa nirmaan nahin hua tha, likene kii kuch jatiyaan rang praapt karne kaa pramukh saadhan raheen. inase praapt chatakile or suhaavne rang ati moolyawaan hote the. ek chatakila nila rang orkil, rocksela or lekanora naamak likene se praapt hota he. orsin in laikenon se praapt rang ko shuddh karne par praapt hota he or sookshmdarsheey nirmitiyon ko rangne ke kaary main prayukt hota he. litum rang bhi likene se praapt kiya jaataa he.
 kuch laikenon main tannin hota he, jo pashuon kii kachi khaal pakaane main prayukt hota he. likene kii kuch jatiyon main suhaavnee gandh hoti he, is kaaran ve sugandh or sabun banane ke kaam main laae jate hai.
 likene hamaare liye apane aganit gunon ke kaaran bade upyogi hai. inaki anupasthiti se prithvi kaa ek bada bhaag nihsandeh banjar evam nirjeev hota tathaa koi banaspati bhi nahin hoti. 
