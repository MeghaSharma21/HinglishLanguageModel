 
 amer durg bharat ke rajasthan rajya kii rajdhani jaipur ke amer kshetra main ek oonchi pahari par sthit ek parvatiy durg he. yah jaipur nagar kaa pradhan paryatak aakarshan he. amer kaa kasbaa mul rup se sthaneey meenaon dwaara basaaya gaya tha, jis par kalantar main kushwaha rajput maan singh pratham ne raaj kiya va is durg kaa nirmaan karavaaya. yah durg va mahal apane kalatmak vishuddh hindu vaastu style ke ghatakon ke liye bhi janaa jaataa he. durg kii vishaal prachiron, dwaaron kii shrunkhalaaon evam pathar ke bane raaston se bharaa ye durg pahari ke thik neeche bane maawatha sarovar ko dekhtaa hua prathit hota he.
 laal balua pathar evam sangmarmar se nirmit yah aakarshak evam bhavy durg pahari ke chaar staron par bana hua he, jisamen se prayek main vishaal praangan hai. isamen dewan-e-aam arthath jan saadhaaran kaa praangan, dewan-e-khaas arthath vishisht praangan, sheesh mahal yaa jai mandir evam sukh nivas aadi bhaag hai. sukh nivas bhaag main jal dhaaraon se kritrim rup se bana sheethal vaataavaran yahaan kii bheeshan greeshm-ritu main atyanandadaayak hota tha. yah mahal kushwaha rajput maharaajaaon evam unke pariwaron kaa nivas sthaan hua karata tha. durg ke bheetar mahal ke mukhya pravesh dwaar ke nikat hi inaki aradhya chaitanya panth kii devi shila ko samarpit ek mandir bana he. amer evam jaigarh durg aravali parvatamala ke ek parvat ke upar hi bane hue hai va ek gupt pahari surang ke maarg se jude hue hai.
 fnom penh, cambodia main varsh 2013 main yojit hue vishwa dharohar samiti ke 37wein satr main rajasthan ke paanch anya durgon sahit amer durg ko rajasthan ke parvatiy durgon ke bhaag ke rup main unesco vishwa dharohar sthal ghoshit kiya gaya he.
 amber yaa amer ko yah naam yahaan nearesth chil ke tile naamak pahari par sthit ambikeshwar mandir se mila. ambikeshwar naam bhagwaan shiv ke us rup kaa he jo is mandir main sthit hai, arthath ambika ke ishwar. yahaan ke kuch sthaneey logon evam kinvadantiyon ke anusaar durg ko yah naam mata durga ke paryaayavachi amba se mila he. iske alaava ise ambavathi, amarpura, ambar, amradadri evam amargarh naam se bhi janaa jaataa rahaa he. itihaaskaar karnal james tod ke anusaar yahaan ke rajput swayan ko ayodhyapati raja ramachandra ke putr kush ke vanshaj maanate hai, jisase unhen kushvaha naam mila jo kalantar main kushwaha ho gaya. amer sthit sanghee jutharam mandir se mili mirza raja jaisingh kaal ke visan 1714 tadnusaar 1657 i ke shilaalekh ke anusaar ise ambavathi naam se dhundhar kshetra kii rajdhani bataaya gaya he. yah shilaalekh rajasthan sarkaar ke puraatatva evam itihaas vibhaag ke sangrahalay main surakshit he.
 yahan ke adhikansh log iskaa mul ayodhya ke ikshvaku vansh ke raja vishnubhakt bhakt ambarish ke naam se jodate hai. inaki manyata anusaar ambarish ne deen-dukhiyon kii sahaayta hetu apane rajya ke bhandar khol rakhe the. isse rajya main sab taraf sukh or shanti to thi parantu rajya ke bhandar din par din khaali hote gaye. unke pita raja nabhag ke poochne par ambarish ne uttar diya ki ye godaam bhagwaan ke bhakton ke he or unke liye sadaiv khule rahane chahie. tab ambarish ko rajya ke hiton ke viruddh kaary ke aarope lagaakar doshi ghoshit kiya gaya, kintu jab godaamon main ai maal kii kami kaa byora liya jane laga to karmchaaree yah dekhakar vismit rah gaye ki jo godaam khaali pade the, ve raat raat main punah kaise bhar gayi. ambarish ne ise ishwar kii krupa bataaya jo unki bhakthi ke falswaroop hua tha. is par unke pita raja natmastak ho gayi. tab ishwar kii krupa ke liye dhanyavadswarup ambarish ne apni bhakthi or aradhana ke liye aravali pahari par is sthaan ko chunaa. unheen ke naam se kalantar main apbhransh hota hua ambarish se "amber" ban gaya.
 vaise tod evam kanningham, donon ne hi ambikeshwar naamak shiv swaroop se iskaa naam vyutpann mana he. yah ambikeshwar shiv murti puraani nagari ke madhya sthit ek kund ke sameep sthit he. raajapootaana itihaas main ise kabhi puraatankaal main bahut se aam ke vriksh hone ke kaaran amradadri naam bhi mil tha. jagadish singh gahalout ke anusaar kushwahon ke itihaas main maharana kumbha ke samay ke abhilekh amer ko amradadri naam se hi sambodhit karte hai.
 khyaton main praapt vivaran ke anusaar dulharay kushwaha kii san 1093 i main mrityoparant raja bane ke putr amba bhakt raja kankil ne ise amer naam se sambodhit kiya he.k 
 amer rajdhani jaipur se 11 ki.me. uttar main sthit ek kasbaa he jiskaa vistaar 4 varg kilometre  kasbaa he. durg yahaan kii ek oonchi pahari par sthit he or isaki prachiron, dwaaron kii shrunkhalaaon evam pathar ke bane raaston se bharaa ye durg pahari ke thik neeche bane maawatha sarovar ko dekhtaa hua prathit hota he., yahi sarovar amer ke mehalon kii jal aapurti kaa mukhya strot bhi he. yah kshetra bahut pehle dhundhar naam se janaa jaataa tha. rajasthan ke purvi bhaag main dhund nadi bahati thi, jis par usase lage kshetra kaa naam dhundhar pad gaya tha. is kshetra main vartmaan jaipur, dausa, savai madhopur, tonk jile evam karauli kaa uttari bhaag aata tha.
 amer jaipur nagar se lagbhag laga hua hi he or yahaan kaa ooshm marusthaleey jalwaayu tathaa ooshm ardh-shushk jalwaayu kaa prabhaav rahata he. "BWh/BSh", yahaan vaarshik varsha 650 mimi  hoti he, kintu iskaa adhikansh bhaag monsoon maahon, june se sitambar ke bich main hi hota he. greeshmakaal main apekshaakrit ucch taapmaana rahata he jiskaa ausat dainik taapmaana lagbhag 30° se } hota he. monsoon kaal main praayah baari varsha aati hai, kintu barh aadi kii koi sthiti nahin hoti he. sheetkaal navambar se farvari main apekshaakrit anandadaayi rahete hai. tab ausat taapmaana 10-15° se tak rahata he jiske sang sookshm yaa shunya ardrata rahati he. us samay sheetalhar taapmaana ko jamaane kii sthiti ke nikat tak le ja saktaa he. 
 puraatatvaigyaan evam sangrahalay vibhaag ke adheekshak dwaara bataaye gaye vaarshik paryaton aankadon ke anusaar yahan 5000 paryatak pratidin aate hai. varsh 2007 ke aankadon main yahaan 14 lakh darshakon kaa aagaman hua tha.
 amer kii sthapana mul rup se 967 i main rajasthan ke meenaon main chandaa vansh ke raja elaan singh dwaara kii gayi thi. vartmaan amer durg jo dikhaai detaa he vah amer ke kushwaha raja maansingh ke shashan main puraane kile ke avasheshon par banaaya gaya he. maansingh ke banawaaye mahal kaa acha vistaar unke vanshaj jai singh pratham dwaara kiya gaya. agle 150 varshon main kushwaha rajput raajaaon dwaara amer durg main bahut se sudhaar evam prasar kiye gaye or antatah savai jaisingh dwitiya ke shasankaal main 1727 main inhone apni rajdhani navarchit jaipur nagar main sthanantarit kar lee.
 itihaaskaar james tod ke anusaar is kshetra ko pehle khogong naam se janaa jaataa tha. tab yahan meena raja ralun singh jise elaan singh chandaa bhi kaha jaataa tha, kaa raaj tha. vah bahut hi nek evam acha raja tha. usne ek asahaay evam beghar rajput mata or uske putr ko sharan maangane par apana liya. kaalaantar main meena raja ne us bachche dhola raay ko bada hone par meena rajavaade ke pratinidhi swaroop dilli bheja. meena rajvansh ke log sadaa hi shastron se sajjit rahaa karte the atah un par akraman karnaa va haraana saral nahin tha. kintu varsh main keval ek baar, diwaali ke din ve yahaan bane ek kund main apane shastron ko utaar kar alag rakh dete the evam snaan evam pitru-tarpan kiya karte the. ye baat ati gupt rakhi jaati thi, kintu dholarai ne ek dhol bajaane vaale ko ye baat bataa di jo aage anya rajputon main fail gayi. tab diwaali ke din ghaat lagaakar rajputon ne un nihathe meenaon par akraman kar diya evam us kund ko meenaon kii raktranjit laashon se bhar diya. is tarah khogong par aadhipaty praapt kiya. rajasthan ke itihaas main kushwaha rajputon ke is kaary ko ati hey drushti se dekha jaataa he va atyadhik kaayartapurna va sharmnaak mana jaataa he. us samay meena raja panna meena kaa shashan tha, atah ise panna meena kii baawali kaha jane laga. yah baavdi aaj bhi milti he or 200 fit gahari he tathaa isamen 1800 sidhiyaan he.
 pehla rajput nirmaan raja kankil dev ne 1036 main amer ke apni rajdhani ban jane par karavaaya. yah aaj ke jaigarh durg ke sthaan par tha. adhikansh vartmaan imaaraten raja maan singh pratham ke shashan main 1600 i ke baad banavaayi gayin thim. unamem se kuch pramukh imaaraten hai amer mahal kaa dewan-e-khaas or atyadhik sundarata se chitrit kiya hua ganesh pole dwaar jiskaa nirmaan mirza raja jai singh pratham ne karavaaya tha.
 vartmaan amer mahal ko 16veen shatabdi ke parardh main banwaaya gaya jo vahaan ke shaskaon ke nivas ke liye pehle se hi bane prasaad kaa vistaar swaroop tha. yahaan kaa purana prasaad, jise kadimi mahal kaha jaataa he bharat ke pracheenatam vidyaman mehalon main se ek he. yah pracheen mahal amer mahal ke peeche kii ghati main bana hua he.
 amer ko madhyakaal main dhundhar naam se janaa jaataa tha or yahaan 11veen shatabdi se – arthath 1037 se 1727 i tak kushwaha rajputon kaa shashan rahaa, jab tak kii unki rajdhani amer se navnirmit jaipur shahar main sthanantarit nahin ho gayi. isiliye amer kaa itihaas in shaskaon se amit rup se judaa hua he, kyonki inhone yahaan apana samrajya sthapit kiya tha.
 meenaon ke samay ke madhyakaal ke bahut se nirmaan yaa to dhwans kar diye gaye yaa unke sthaan par aaj koi anya nirmaan kiya hua he. haalanki 16veen shatabdi kaa amer durg evam nihit mahal parisar jise rajput maharaajaaon ne banwaaya tha, bhalee bhaanti sangrakshit he.
 raja ramachandra ke putr kush ke vanshaj shaasha narvar ke sodha singh ke putr dulahraay ne lagbhag san 1137 i main tatkaaleen ramgarh main meenaon ko yuddh main maat di tathaa baad main dausa ke badgujaron ko parajeet kar kushwaha vansh kaa rajya sthapit kiya. tab unhone ramgarh me apni kuladevi jamuvaay mata kaa mandir banwaaya. inke putr kankil dev ne san 1207 main amer par raaj kar rahe meenaon ko parrast kar apane rajya main vilay kar liya va use apni rajdhani banaaya. tabhi se amer kushwahon kii rajdhani bana or navnirmit nagar jaipur ke nirmaan tak bana rahaa. isi vansh ke shaasha prithviraj mewar ke maharana sanga ke samant the jo khanvaa ke yuddh main sanga kii ore se lade the. prithviraj swayan galata ke shri vaishnav sampradaay ke sant krishnadas payahari ke anuyaayi the . inhen ke putr sanga ne sanganer kasbaa banaaya.
 amer evam jaigarh durg aravali parvatamala ke ek parvat chil kaa tila ke upar hi bane hue hai. asal main yah mahal evam jaigarh durg ek hi parisar ke bhaag kahe jate hai evam donon ek pahari surang ke maarg se jude hue hai. yah surang gupt rup se bani thi, jiskaa prayojan yudhkaal main vipareet paristhiti hone par rajvansh ke logon ko gupt rup se adhik surakshit jaigarh durg tak pahunchane ke uddeshy se kiya gaya tha.
 yah mahal chaar mukhya bhaagon main banta hua he jinke prayek ke praveshdwar evam praangan hai. mukhya pravesh suraj pole dwaar se he jisase jaleb chowk main aate hai. jaleb chowk pratham mukhya praangan he tathaa bahut bada bana he. iskaa vistaar lagbhag 100 me lambaa evam 65 me. chaudaa he. praangan main yuddh main vijay paane par sena kaa jaloos nikaala jaataa tha. ye jaloos rajasi parivaar kii mahilayen jalidaar jharokhon se dekhati thim. is dwaar par santari tainaat rahaa karte the kyonki ye dwaar durg pravesh kaa mukhya dwaar tha. yah dwaar purvabhimukh tha evam isse ugte surya kii kirane durg main pravesh paati thim, atah ise suraj pole kaha jaataa tha. sena ke ghudsavaar aadi evam shahi ganmaanya vyakti mahal main isi dwaar se pravesh pate the.
 jaleb chowk arabi bhashaa kaa ek shabd he jiskaa arth he sainikon ke ekatrit hone kaa sthaan. yah amer mahal ke chaar pramukh pranganon main se ek he jiskaa nirmaan savai jai singh ke shasankaal ke bich kiya gaya tha. yahaan sena nayakon jinhen fuj bakshi kehete the, unki kaman main maharaja ke nijee angrakshakon kii parade bhi yojit hua karti thim. maharaja un rakshakon kii tukadiyon kii salaami lete va nirikshan kiya karte the. is praangan ke bagal main hi astabal bana he, jiske upree tal par angrakshakon ke nivas sthaan the.
 jalebi chowk se ek shandaar seedhinuma rasta mahal ke mukhya praangan ko jaataa he. yahaan pravesh karte hue daayin ore shila devi mandir ko rasta he. yahaan rajput maharaja 16veen shatabdi se lekar 1980 tak pujan kiya karte the. tab tak yahaan bhainse kii bali di jaati thi. 1980 i se yah bali pratha samaapt kar di gayi. iske nikat hi shiromani kaa vaishnav mandir he. is mandir kaa torana shwet sangemarmar kaa bana he or uske donon ore do haathiyon kii jivant pratimaaen hai.
 jalebi chowk ke daayin ore ek chota kintu bhavy mandir he jo kushwaha rajputon kii kuladevi shila mata ko samarpit he. shila devi kaali mata yaa durga maa kaa hi ek avatar hai. mandir ke mukhya praveshdwar main chaandi ke patr se madhe hue daravaajon kii jodi he. in par ubhari hui navadurga deviyon va das mahavidhyaon ke chitra bane hue hai. mandir ke bheetar donon ore chaandi ke bane do bade singh ke bich mukhya devi kii murti sthapit he. is murti se sambandhit katha anusaar maharaja maan singh ne mughal badshaah dwaara bengal ke governor niyukt kiye jane par jessor ke raja ko parajeet karne hetu puja kii thi. tab devi ne vijay kaa aashirwad diya evam swapn main raja ko samudr ke tat se shila rup main unki murti nikaal kar sthapit karne kaa aadesh diya tha. raja ne 1604 main vijay milane par us shila ko sagar se nikalwakar amer main devi kii murti ubharavayi tathaa yahaan sthapana karavaayi thi. yah murti shila rup main milane ke kaaran iskaa naam shila mata pard gaya. mandir ke praveshdwar ke upar ganesh kii muunge kii ekashm murti bhi sthapit he.
 ek anya kimvadanti ke anusaar raja maan singh ko jessor ke raja ne parajeet hone ke uparaant yah shyaam shila bhent kii jiskaa mahabharat se sambandh he. mahabharat main krishna ke mamaa mathura ke raja kansa ne krishna ke pehle 7 bhai bahanon ko isi shila par maaraa tha. is shila ke badale raja maan singh ne jessor kaa kshetra parajeet bengal naresh ko waapas lautaa diya. tab is shila par durga ke mahisasuramardini rup ko uker kar amer ke is mandir main sthapit kiya tha. tab se shila devi kaa pujan amer ke kushwaha rajputon main pracheen devi ke rup main kiya jane laga, haalanki unke parivaar main pehle se kuladevi rup main puji ja rahi ramgarh kii jamava mata hi kuladevi bani raheen.
 is mandir se judi ek anya pratha pashu-bali kii bhi thi jo varsh main aane vaale donon navaratri tyoharon par kii jaati thi. is pratha main navaratri kii mahrishtami ke din mandir ke dwaar ke aage ek bhainse or bakron kii bali di jaati thi. is pratha ke sakshi rajpariwaar ke sabhi sadsy evam apaar jansamooh hota tha. is pratha ko 1975 i se bhartiya dand samhita kii dhara 428 or 429 ke antargatt nishedh kar diya gaya. iske baad ye pratha jaipur ke mahal prasaad ke bheetar gupt rup se jari rahi. tab iske sakshi maatr rajpariwaar ke nikat sadsy hi hua karte the. ab ye pratha purna rup se samaapt kar di gayi he or devi ko keval shaakaahaari bhent hi chadhaayi jaati hai.
 pratham praangan se mukhya seedhi dwaara dwitiya praangan main pahunchate hai, jahaan dewan-e-aam bana hua he. iskaa prayog jansadharan ke darbar hetu kiya jaataa tha. dohare stambhon kii qatari se ghira dewan-e-aam sangmarmar ke ek oonche chabutare par bana laal balua pathar ke 27 stambhon vaala haul he. iske stambhon par hathi rupi stambhashirsh bane hai evam unke upar chitron kii shrenee bani he. iske naam anusaar raja yahan sthaneey jansadharan kii samasyaayein, vinati evam yachikaayen sunate evam unka nivaaran kiya karte the. iske liye yahaan darbar laga karata tha. 
 tisare praangan main maharaja, unke parivaar ke sadasyon evam paricharon ke nijee kaksh bane hue hai. is praangan kaa pravesh ganesh pole dwaar se miltaa he. ganesh pole par utkrisht str kii chitrakaari evam shilpkaaree he. is praangan main do imaaraten ek duusare ke aamane-saamne bani hai. inke bich main mughal udyaan style ke baag bane hue hai. praveshdwar ke baayin ore kii imaarat ko jai mandir kehete hai. yah mahal darpan jade falkon se bana hua he evam isaki chat par bhi bahurangi shishon kaa utkrisht prayog kar atisundar minaakaari va chitrakaari kii gayi he. ye darpan va shishe ke tukade avatal hai or rangeen chamkile dhaatu patron se pate hue hai. is kaaran se ye mombatti ke prakaash main tej chamakate evam jhilamilaate hue dikhaai dete hai. us samay yahan mombattiyon kaa hi prayog kiya jaataa tha. is kaaran se hi ise sheesh-mahal kii sangya di gayi he. yahaan kii darpan evam rangeen shishon kii pachchikari, minaakaari evam roopankan ko dekhte hue kaha gaya he ki jaise "jhilamilaate mombatti ke prakaash main jagamagaataa aabhushan sandook ". sheesh mahal kaa nirmaan maan singh ne 16veen shatabdi main karavaaya tha or ye 1727 i main purna hua. yah jaipur rajya kaa sthapana varsh bhi tha. haalanki yahaan kaa adhikansh kaam 1970-80 ke dashak main nasht-bhrasht hota gaya, kintu uske baad se iskaa punaroddhar evam navinikaran kaary armbh hua. kaksh kii deevaaren sangmarmar kii bani hai or in par utkrisht nakkashi kii gayi he. is kaksh se maawatha jhil kaa rochak evam vihangam drishy prastut hota he.
 is praangan main bani duusari imaarat jai mandir ke saamne he or ise sukh nivas yaa sukh mahal naam se janaa jaataa he. is kaksh kaa praveshdwar chandan kii lakdi se bana he or isamen jalidaar sangmarmar kaa kaary he. nalikaaon dwaara laayaa gaya jal yahaan ek khuli naalee dwaara bahata rahata tha, jiske kaaran bhawan kaa vaataavaran sheethal bana rahata tha thik vaataanukoolit-vaayu vaale aadhunik bhawanon kii hi tarah. in naaliyon ke baad yah jal udyaan kii kyaariyon main jaataa he. is mahal kaa ek vishesh aakarshan he doli mahal, jiskaa aakaar ek doli kii bhaanti he, jinamein tab rajput mahilaayein kahin bhi aana janaa kiya karti thim. inhen mehalon main pravesh dwaar ke andar doli mahal se pehle ek bhul-bhuulaiya bhi bani he, jahaan maharaja apni raniyon or patraniyon ke sang hansi-thitholi karte va aankh-michauni kaa khel khelaa karte the. raja maan singh kii kai raniyaan thim or jab ve yuddh se lautakar aate the to sabhi raniyon main sabase pehle unase milane kii hode laga karti thi. aise main raja maan singh is bhul-bhuulaiya main ghus jaaya karte the va idhar-udhar ghoomte the or jo rani unhen sabase pehle found leti thi use hi pratham milan kaa sukh praapt hota tha.
 yahaan ke shish mahal ke stambhon main se ek ke aadhaar par nakkashi kiya gaya jaadooi pushp yahaan kaa vishesh aakarshan he. yah stambhadhar ek titali ke jode ko dikhaata he jisamen pushp main saat vishisht evam anokhe dizine hai or inamen machhlee kii poonch, camel, naag kaa fan, hathi ki shund, singh kii poonch, bhutte evam bichchhu ke roopankan hai jinamein se koi ek vastu haathon se ek vishesh prakaar se dhankane par prathit hoti he, va duusare prakaar se dhankane par duusari vastu prathit hoti he.
 is praangan ke dakshin main maansingh pratham kaa mahal he or yah mahal kaa puraatanatam bhaag he. is mahal ko banane main 25 varsh evam yah raja maan singh pratham ke kaal main main 1599 i main ban kar taiyaar hua. yah yahaan kaa mukhya mahal he. iske kendriya praangan main stambhon vaali baradari he jiskaa bharpoor alankaran rangeen tilon evam bhittichitron dwaara nichle va upree, donon hi tal par kiya gaya he. is mahal ko ekant banaaye rakhane ke kaaran pardon se dhanka jaataa tha or iskaa prayog yahaan kii maharaniyaan apni baithkon evam aapas main milane julne hetu kiya karti thim. is mandap kii sabhi bahari taraf khule jharokhe vaale chote-chote kaksh hai. is mahal se nikaas kaa maarg amer ke shahar ko jaataa he jahaan vibhinn mandiron, haweliyon evam kothiyon vaala purana shahar he.
 tritiy praangan main bane udyaan ke purv main oonche chabutare par bana jai mandir evam pashchim main oonche chabutare par sukh nivas bana he. ye donon hi mirza raja jai singh ke banawaaye hue he. inaki style mughal udyanon kii charvaag style jaisi he. ye ek sitare ke aakaar ke taal main lage kendriya fawwaare ko ghere hue shesh bhoomi se kuch nichle str par dhanse hue shatkoniya aakaar ke bane hai jinamein sangmarmar kii bani patali-patali naaliyaan pani le jaati hai. udyaan ke liye jal sukh nivas ke nikaas se aata he. iske alaava jai mandir ke parkoton se armbh hue "chini khaanaa niches " kii naaliyaan bhi yahaan jalaapurti karti hai.
 yahaan kii sthaneey bhashaa main pole kaa arth dwaar hota he, to tripolia arthath teen daravaajon vaala dwaar. yah pashchimi ore se mahal kaa pravesh detaa he or teen ore khulata he – ek jaleb chowk ko, doosraa maan singh mahal ko evam teesraa dakshin main bani janaana dyodhi kii ore.
 singh dwaar vishisht dwaar he jo kabhi santariyon dwaara surakshit rahaa karata tha. is dwaar se mahal parisar ke nijee bhawanon kaa pravesh miltaa he or isaki suraksha evam shashakt hone ke kaaran hi ise singh dwaar kaha jaataa tha. savai jai singh ke kaal main bana yah dwaar bhitti chitron se alankrita he or iskaa dizine bhi kuch tedha-medha he jiske kaaran kisi akraman kii sthiti main akramanakariyon ko yahaan sidhaa pravesh nahin mil paata.
 chauthe praangan main rajpariwaar kii mahilayen nivas karti thim. inke alaava raniyon kii dasiyaan tathaa yadi hon to raja kii upastriyaan bhi yaheen nivas kiya karti thim. is prabhag main bahut se nivas kaksh hai jinamein prayek main ek-ek rani rahati thim, evam raja apni ruchi anusaar pratidin kisi ek ke yahan aate the, kintu anya raniyon ko isaki bhanak tak nahin lagati thi ki raja kab or kiske yahan padhaare hai. sabhi kaksh ek hi galiyare main khulte the.
 mahal ke isi bhaag main rajmata evam raja kii pataraani janaani dyodhi main rahati thim. unki dasiyaan va bandiyaan bhi yaheen nivas karti thim. rajmaatayen amer nagar main mandir banavaane main vishesh ruchi dikhaati thim.
 yahan jas mandir naam se ek nijee kaksh bhi he, jisamen kaanch ke phulon kii maheen kaarigari kii sajaavat he evam iske alaava isamen silkhadi yaa sangmarmari khadiya kii ubhari hui utkrisht nakkashi kaary kii sajja bhi he.
 rajasthan ke chah durg, amer, chittod durg, gagraun durg, jaisalmer durg, kumbhalgarh durg evam ranthambhore durg ko unesco vishwadaay samiti ne fnom pen main june 2013 main yojit 37wein satr kii baithak main unesco vishwa dharohar sthal suchi main sammilit kiya tha. inhen saanskrithik viraasat kii shrenee aanka gaya evam rajput parvatiy vaastukala main shreneegat kiya gaya. 
 amer kaa kasbaa is durg evam mahal kaa abhinn evam aprihaary ang he tathaa iskaa praveshdwar bhi he. yah kasbaa ab ek dharohar sthal ban gaya he tathaa isaki arth-vyavastha adhikansh rup se yahan aane vaale badi sankhya ke paryatakon par nirbhar rahati he. yah kasbaa 4 varg kimi ke kshetrafal main faila hua he or yahan 18 mandir, 3 jain mandir evam 2 masjiden hai. isko vishwa smarak nidhi dwaara vishwa ke 100 luptpraaya sthalon main gina gaya he. iske sangrakshan hetu vyay robert wiliam chailenj grant dwaara vahan kiya jaataa he. varsh 2005 ke aankadon ke anusaar durg main 87 hathi rahete the, jinamein se kai hathi paison kii kami ke kaaran kuposhan ke shikaar the.
 amer vikaas evam prabandhan praadhikaran ) dwaara amer mahal evam parisar main 40 karod rupee kaa vyav sangrakshan evam vikaas kaaryon main kiya gaya he. haalanki in sangrakshan evam punaroddhar kaaryon ko pracheen sanrachanaon kii aitihaasikta or sthapaty suvidhaon ko banaae rakhane ke liye unki upyogita ke sambandh main gahan vaad-vivaadon, charchaaon evam virodhon kaa saamana karnaa padaa he. ek anya mudda is smarak ke vyavsyeekaran sambandhi bhi uthaa he.
 ek film shooting karte hue ek badi film nirmaan company se ek 500 varsh purana jharokha gir gaya tathaa chaand mahal kii puraani choonepatthar kii chat ko bhi kshati pahunchi he. company ne apane sets khadey karne hetu yahan chhed drill kiye tathaa jaleb chowk par khub ret bhi failaayi or is tarah rajasthan smarak evam puratetvik sthal evam antic adhinium kii upeksha evam ulanghan kiya tha.
 rajasthan ucch nyaayalay kii jaipur bench ne hastkshep kar shooting ko band karavaaya. is bare main unka nirikshan uparaant kathan tha: "durbhagyavash na keval janata balki visheshkar sambandhit adhikarigan bhi paise kii chamak se andhe, bahere or gunge ban gaye hai, or aise aitihaasik sangrakshit smarak aay kaa ek strot maatr ban kar rah gaye hai."
 kai samoohon evam sansthaaon ne haathiyon par chadhakar amer durg tak kii sawari ko haathiyon par atyaachaar ke rup main dekha he or is par chintaa jataayi he. unka maananaa he ki ye amanviya he. piitie naamak ek sanghathan evam kendriya vanyodyan praadhikaran ne is mudde ko gahanta se uthaaya tha. yahan basaa hathigaanv bandi pashu niyantran ke niyamon kaa ulanghan he tathaa yahan peta ke dal ne haathiyon ko dardanaak kaanton vaali zanjeeron se bandhe paaya he. yahan andhe, rogi evam aahat haathiyon se balpurvak kaam liya jaataa he tathaa unke daant evam kaan bhi kshat-vikshat avasthaa main paye gaye hai. haal ke varsh 2017 main ek neuyork ke tour sanchaalak ne amer durg tak haathiyon kii jagah jeep se paryatakon ko le jane kii bhi ghoshnaa kii thi. unka kahana tha ki ve pashuon par atyaachaar ke viruddh hai."
 rajasthan sarkaar ne janvari 2011 ko rajasthan ke kuch kilon ko vishwa dharohar main shaamil karne ke liye prastaav bheja tha. uske baad unesco team kii akalan samiti ke do pratinidhi jaipur aae or eesai va rajya sarkaar ke adhikariyon ke saath baithak kii. in sabake pashchaat may 2013 main ise vishwa dharohar main shaamil kar liya gaya evam isaki aupchaarik ghoshnaa 21 june 2013 ko kii gai.varsh 2011-13 kii avadhi main smarak evam durgon tathaa kilon par karyrat antarrashtriya parishad ne kai abhiyaanon ke antargat in durgon kaa nirikshan kiya evam inke namakan se sambandhit kai adhikariyon or visheshgyon ke saath vichaar vimarsh kiye. antarrashtriya parishad kii report main in durgon kii is shrinkhalaa kaa saarvbhaumik mahatv athulaneey bataaya gaya he. rajasthan rajya ke in 6 vishalkay or vaibhavshaalee pahari kilon ke rup main 8veen se 18veen shatabdi kii rajput riyasaton kii jhalak milti he - aisa is report main bataaya gaya he. varsh 2010 main jantar-mantar ko bhi vishwa viraasat kii suchi main shaamil kiya gaya tha.
 amer durg bahut si hindi chalchitr jagat kii filmon main dikhaaya gaya he. iskaa taaja udhaaharan he film bajirao mastaani jisamen - mohe rang do laal... naamak geet par abhinetri deepika padukon kaa katthak nrity isi durg ko prishthbhumi main rakhkar kiya gaya he. iskaa manchan kesar kyari bageeche main hua he.
 iske alaava mughale aazam, jodha akbar, shuddh desi romance, bhul bhulaiya aadi kai bollywood evam kuch hollywood filmon jaise north west frantier, da best agzottic marigold hotel, aadi filmon kii shooting bhi yahaan kii gai he.
 mukhya nagar jaipur se 11 kilometre uttar main sthit amer durg, nagar ke anya paryatak sthalon se apekshaakrit alag-thal evam kuch dur he. kile ke aadhaar tak pahunchnaa phir bhi saral he. iske liye nagar kendra se kiraaye kii taxi, autoricshaw, nagar bas seva yaa nijee car achche vikalp hai. nagar se atyadhik dur na hone ke kaaran maatr aadha ghante kii duuri he. nagar bas seva kii saarvajanik basen ajmeri get evam em.ai road se lagbhag 20 se 30 minute leti hai. aadhaar sthal par pahunchane ke baad yatra kaa doosraa charan armbh hota he. yahaan se mahal tak paryatakon ke liye hathi kii sawari uplabdh rahati he. iske alaava nijee kaaren, jeep va texiyaan kile ke pichley maarg se upar tak le jaati hai. yadi mausam acha ho to paidal maarg bhi uplabdh he, jo ki sabase sasta va saral vikalp he va adhikansh paryatak isi kaa prayog karte hai va suraj pole dwaar se pravesh pate hai.
 jaipur shahar rail, bas va vaayu seva dwaara desh ke pramukh nagaron se bhalee bhaanti judaa hua he. yahaan rajasthan rajya path parivahan nigam kii basen dilli, agra, ahmedabad, ajmer evam udaipur se samay samay par bharpoor sankhya main saadhaaran evam vaataanukoolit donon hi prakaar kii basen uplabdh rahati hai. anya rajyon kii sarkari parivahan nigam kii basen bhi usee maatra main milti hai. nijee yatra tour sanchaalak bhi saadhaaran, vaataanukoolit evam volvo basen acchhee sankhya main sanchalit karte hai. nagar kaa pramukh bas-adda sindhi camp main sthit he. nijee volvo basen narayan singh cirkil se bhi chalati hai.
 jaipur shahar rail maarg dwaara desh ke bade shaharon se bhalee-bhaanti judaa hua he. nagar main paanch railway stesan vibhinn dishaao main sthit hai: jaipur jankshan, jaipur gandhinagar, gator, jagatpura evam durgapura railway stesan. yahan badi choti railgadiyon sahit shatabdi, rajdhani, doornto, dabl dekar evam garib rath railgadiyaan, sabhi aati yaa guzarati hai.
 jaipur shahar desh ke bade nagaron se vaayu maarg dwaara judaa hua he. iske alaava yah kuch chune hue anterrashtriya gantavyon se bhi judaa hua he. nagar kaa hawaii adda savai maansingh anterrashtriya vimaanashetra he jo nagar ke dakshini kshetra sanganer main sthit he. yahan se jet airways, air india, oman air, spicejet evam indigo sahit anek vaayu sanchaalak seva pradaan karte hai.
 parvat par amer durg, amer
 amer durg kaa vihangam drishy
 parvat par amer durg
 raatri prajjwalit amer durg
 maavata jhil evam kesar kyari
 27 stambhon vaala dewan-e-aam
 shish mahal
 dwitiya praangan shish mahal, amer durg
 kankil raay charitra 
 —jamuvaay gaatha
 kankil raay apane pita doolehraay kii shiksha maanakar mata jamuvaay kaa pratidin bhajan- pujan karne lage.un dinon sunsaavat mino ke raav bhatto kaa amer praant par shashan tha.usne aasapaas ke saare minaa samudaay ko ikattha kiya.
 —jamuvaay gaatha
 raav bhatto ke netritv main sara minaa samaaj sangathit ho gaya tathaa kankil raay ke rajya kaa kuch bhoomi pradesh apane kabje main kar liya tab kankil ji ne bhi apane hiteshiyon ko bula kar yuddh karne kaa nishchay kiya.
  vikiatra par amer durg ke liye yatra guide
