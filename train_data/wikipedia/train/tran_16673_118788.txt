 sandesh raasak, apbhransh main rachit ek ek kavy he jisaki rachana 1000-1100 i ke aasapaas multan ke kavi abdurrahman ne kiya tha. yah granth us apbhransh main he jisase lahanda, punjabi or sindhi aadi pashchimi bhartiya bhashaayen janmi hai.
 is granth kii pandulipiyaan muni jinvijay ne jain pustakaalayon se praapt kii thi. muni jinvijay kaa vichaar he ki yah kriti 1192 main gori ke akraman ke pehle kii he or tab tak multan ek pramukh hindu tirth hua karata tha. pandulipi main kisi jain pandit dwaara 1465 main sanskrit main likhi vyakhya bhi sammilit he.
 sandesh raasak, raasak kavyarup kii visheshtaon se sanyukt teen prakramon main vibhajit 223 chhandon kaa ek chota-sa virah kavy he, jisamen kathavstu kaa koi vishesh mahatva nahin he. virahinee nayika kaa pathik ke dwaara apane priy ke paas sandesh bhejnaa bhartiya sahitya main ati prachlit kavy-roodhi he. kintu ‘sandesh-raasak’ kii visheshta uske kathanak main nahin, uski abhivyakti or kathanstyli main he. mahakavy yaa baari-bharkam kavy na hone ke kaaran addahamaan ko choti-choti baton kaa vishad varnan karne kaa avasar nahin tha phir bhi jis maarmikata, sanyam or sahrudayata kaa parichay kavi ne diya he vah uski kavitv shakti, paanditya, parampara-gyaan or lokvadita kii purna pratishtha pathak ke hriday main kar detii he. jis prakaar paatr durlabh hone par log shatapatrika main hi aashwast ho lete hai, usee prakaar jin logon ko pracheen kaviyon kii rachanaayen ras nahin de paatin un sabko ‘sandesh-raasak’ kaa kavi kavy-ras paan ke liye nimantran detaa he. isse yah bhi gyaat hota he ki is granth kii rachana karte samay addahamaan kaa drushtikon lokwaadi tha. unhone ‘sandesh-raasak’ kaa pranayan, saadhaaran janon ko drushti main rakhkar, unke anand or vinod ke liye kiya tha, panditon or vidwaanon ke liye nahin.
 yah kavy kalidas dwara rachit meghdutam se prerit he.
 rachanaakaar ne iskaa mangalacharan is prakaar kiya he jisamen hindu or musalmaan donon dharmon ke tatwon kaa sammishran he.
 O logon, us kartaar ko naman karo jisko manushya, devtaa, vidyadhar, surya or chandramaa namaskara karte hai.
 apbhransh main kisi musalmaan dwaara rachit yah pratham or ekmaatr granth he. 
