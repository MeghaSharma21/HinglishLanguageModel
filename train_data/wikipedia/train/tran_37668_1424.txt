 syadawaad jain darshan ke antargat kisi vastu ke gun ko samajhane, samajhane or abhivyakt karne kaa saapekshik siddhant he.
 jain matanusaar kisi bhi vastu ke anant gun hote hai. mukt yaa kaivalya praapt sadhak ko hi anant gunon kaa gyaan sambhav he. saadhaaran manushyon kaa gyaan aanshik or saapeksh hota he. vastu kaa yah aanshik gyaan hi jain darshan main nay kehalaata he. nay kisi bhi vastu ko samajhane ke vibhinn drushtikon hai. ye nay satya ke aanshik rup kahe jate hai. aanshik or saapeksh gyaan se saapeksh satya kii prapti hi sambhav he, nirpeksh satya kii prapti nahin. saapeksh satya kii prapti ke kaaran hi kisi bhi vastu ke sambandh main saadhaaran vyakti kaa nirnay sabhi drushtiyon se satya nahin ho saktaa. logon ke bich matbhed rahane kaa kaaran yah he ki vah apane vichaaron ko nitant satya maanane lagate hai or duusare ke vichaaron kii upeksha karte hai. vichaaron ko taarkik rup se abhivyakt karne or gyaan kii saapekshata kaa mahatv darshane ke liye hi jain darshan ne syadawaad yaa saptabhangi nay kaa siddhant pratipaadit kiya he.
 saapekshik gyaan kaa bodh karaane ke liye jain darshan main prayek nay ke aarambh main syat shavd ke prayog kaa nirdesh kiya gaya he. yahan dhyaan rakhana chahie ki 'syat' kaa arth 'shaayad' nahin he.jainiyon ne iskaa udhaaharan ek hathi or chah netraheen vyaktiyon ke madhyam se diya he. sabhi netraheen gyaan kii uplabdhta or us tak pahunch kii seemaa kaa bodh karaate hai. yadi koi hathi ko simit anubhav ke aadhaar par kahe ki hathi khambhe, rassi, diwaar, ajgar yaa pankhe jaisaa bataaye to vah uske aanshik gyaan or saapeksh satya ko hi vyakt karata he. yadi isi anubhav main 'syat' shabd jod diya jaay to mat dosharahit mana jaataa he. arthath, yadi kaha jaay ki- 'syat hathi khambhe yaa rassi ke samaan he' to mat taarkik rup se sahi mana jaayga.
 saapekshik gyaan kii taarkikta ke aadhaar par jain darshan main nirnay yaa mat ke saat prakaar maane gayi hai. jain darshan dwaara anubhavik nirnay yaa mat ke is vargeekaran ko hi saptabhangi nay kaha jaataa he.
 yah pehla mat he. udhaaharan ke taur par yadi kaha jaay ki 'syat hathi khambhe jaisaa he' to uskaa arth hoga ki kisi vishesh desh, kaal or paristhiti main hathi khambhe jaisaa he. yah mat bhavatmak he.
 yah ek abhavatmak mat he. is pariprekshya main hathi ke sambandh main mat is prakaar hona chahie ki- syat hathi is kamare ke bheetar nahin he. iskaa arth yah nahin he ki kamare main koi hathi nahin he. syat shabd is tathy kaa bodh karaata he ki vishesh rup, rang, aakaar or prakaar kaa hathi is kamare ke bheetar nahin he. jiske bodh main hathi diwaar yaa rassi kii tarah he uske liye abhavatmak mat ke rup main is nay kaa prayog kiya jaataa he. syat shabd se us hathi kaa bodh hota he jo mat diye jane ke samay kamare main upasthit nahin he.
 is mat kaa arth he ki vastu kii satta kisi vishesh drushtikon se ho bhi sakati he or nahin bhi. hathi ke udhaaharan ko dhyaan main rakhen to vah khambhe ke samaan ho bhi sakati he or nahin bhi ho sakati he. aisi paristhitiyon main 'syat he or syat nahin he' kaa hi prayog ho saktaa he.
 yadi kisi mat main paraspar virdohi gunon ke sambandh main ek saath vichaar karnaa ho to us vishay main syat avaktavyam kaa prayog kiya jaataa he. hathi ke sambandh main kabhi aisa bhi ho saktaa he ki nishchit rup se nahin kaha ja sake ki vah khambhe jaisaa he yaa rassi jaisaa. aisi sthiti main hi syat avaktavyam kaa prayog kiya jaataa he. kuch aise prashn hote hai jinke sambandh main maun rahanaa, yaa yah kahana ki iske bare main nishchit rup se kuch bhi nahin kaha ja saktaa, uchit hota he. jain darshan kaa yah chauthaa paraamarsh is baat kaa pramaan he ki ve virodh ko ek dosha ke rup main sweekaar karte hai.
 koi vastu yaa ghatana ek hi samay main ho sakati he or phir bhi sambhav he ki uske vishay main kuch kaha na ja sake. kisi vishesh drushtikon se hathi ko rassi jaisaa kaha ja saktaa he. parantu drushti kaa spasht sanket na ho to hathi ke swaroop kaa varnan asambhav ho jaataa he. atah hathi rassi jaisi or avarnaneey he. jainon kaa yah paraamarsh pehle or chauthe nay ko jodne se praapt hota he.
 kisi vishesh drushtikon se sambhav he ki kisi bhi vastu yaa ghatana ke sambandh main 'nahin he' kah sakate hai, kintu drushti spasht na hone par kuch bhi nahin kaha ja saktaa. atah hathi rassi jaisi nahin he or avarnaneey bhi he. yah paraamarsh duusare or chauthe nay ko mila dene se praapt ho jaataa he.
 is mat ke anusaar ek drushti se hathi rassi jaisi he, duusari drushti se nahin he or jab drushtikon aspasht ho to avarnaneey bhi he. yah paraamarsh tisare or chauthe nay ko milakar banaaya gaya he.
