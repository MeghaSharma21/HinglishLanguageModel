 maharaja ishwarisingh jaipur ke itihaas main sabase kam avadhi ke shashan ke vaavjood, kai yudhon kaa saamana karne vaale, sangeet, sahitya, sanskrit, lalit kala or tantra shaastra ke gahare anuraagi raja the| vah jaipur ke maharaja savai jaisingh ke sab se bade putr, tathaa raja maansingh ke pautra the. "inkaa janm phalgun sudi ashtami vikram samvath 1778 ko jaipur main hua tha. 
 inaki asamyik mrityu maatr 30 saal kii umr main dinaank 12.12.1750 ko hui|
 sar yadunath sarkaar ke 'jaipur ke itihaas' ke adhyay "ishwari singh" main aisa varnit he ki 1743 main maharaja savai jaisingh kii mrityu ke baad, unke jyeshtha putr ishwarisingh ne shashan sambhala, jise dilli ke badshaah mohammad shah ne bhi apni manyata de di.
 vah sthaneey saradaaron kii sahmati se mewar kii rani se janma betaa hi jaipur ke raaj-asana par baithegaa|| mewar kii rani se janma betaa madhosingh tha.
 par jab ishwar singh ne uske mansoobey puure hone se pehle hi jaipur kaa shaasha banane kii ghoshnaa kar daali to naaraaz madhosingh ne apane mamaa, udaipur ke maharana or kota va bundi nareshon ke saath mil kar 1744 main jaipur par hamalaa kar diya. lekin ishwari singh ke pradhanmantri rajamal khatri or dhula thikaane ke raav....... ne is sanyukt akraman kaa karaara jawaab dete hue rajmahal ke paas, jahaan aaj bisalpur band banaaya gaya he, hamalaa vifal kar diya.
 "bharatpur ke maharaja surajmal jaisingh ke vaaris ke taur par bade bete, ishwari singh ke paksh main the, jabaki udaipur ke maharana jagatsingh maadho singh ke paksh main." ek baar phir bhilwara ke kasbe jahajpur ke paas donon bhaaiyon main yuddh hua or march 1747 main ishwari singh kii hi jeet hui.
 iske ek saal baad may 1748 main madhosingh ke samarthak peshwaon ne ishwarisingh par dabaav daalaa ki vah madhosingh ko chaar/paanch pargane saunp de. inkaar kiye jane par san 1748 main madhosingh ne udaipur ke maharana, malharav holkar va kota, bundi, jodhpur or shahpura ke nareshon ke saath mil kar phir jaipur par hamalaa bolaa.maharaja surajmal bhi das hajaar sainikon ke saath ishwarisingh kii madad ke liye jaipur pahunche or agast 1748 main jaipur se 20 mile dur bagaru main senapati hargovind nataani ke netritv main yuddh main ek baar phir jaipur kii jeet hui."
 ishwari singh kaa, apane anya mantri keshavadas khatri par bada vishwaas tha, kintu hargovind nataani ko vah phooti aankh na suhaata tha. keshavadas khatri kaa chunki maraathon main bhi sammaan tha or malhaar raav holkar bhi uski baat mana karata tha, rajmahal ke yuddh ke baad hargovind nataani ne raja ko bahakaaya ki keshavadas khatri bheetar se maraathon se mila hua he or jaipur par hamale 'usee kii shah par' hote aa rahe hai, ishwarisingh ne nataani kii is baat par bina pushti yakeen karte hue ek din keshavadas khatri ko vish dilava kar marava daalaa.
 keshavadas ke baad hargovind nataani ko hi 'pramukh mantri' kaa pad milanaa tha, vah mila| | jaipur ke puraane logon ko yah kahawat ab bhi yaad he " mantri-moto mario jab syun kesabdas, tab syun isar chhod di raaj karan ri aas ||"
 atharahavin sadi main nirmit jaipur shahar kii sabase oonchi minar 'isarlat' urf 'sargasuuli' kaa nirmaan maharaja ishwari singh ne jaipur ke grihayudhon main apni teen vijayon kii smriti main karavaaya tha.
 virdohi saat dushmano par bagaru main praapt is jeet ke upalaksh main raja ishwarisingh ne 1749 main saat khandon kii ek bhavy minar kaa nirmaan karaayaa. 'gangauri bazaar' ke nikat sthaneey 'chaugaan-maidan' main rajasi striyon ke 'gangaur' kii sawari ke pujan or shrawani teej/ caitra shukla tritiya ko har varsh yojya gangaur meley ke avlokan ke liye ek kalatmak chhatari moti-burj bhi inhone banavaai thi.
 is minar kaa nirmaan chunki maharaja ishwarisingh ne karaayaa tha, isiilie iskaa naam 'isarlat' rakhaa gaya ; par 'swarg ko chooti hui si minar' prathit hone ke kaaran sthaneey bhashaa main ise 'sargasuuli' ke naam se adhik janaa jaataa he.
 'tripolia bazaar' main dikhne vaali yah minar vastav main tripolia main na ho kar, iske peeche sthit 'aatishbazar' kii dukaanon ke upar bani he. parkota ilaake main tripolia bazaar se dikhaai detii is saat manjila ashtakoniya minar ko varsh 1749 main raja ishwarisingh ne darbar ke ek rajshilpi ganesh khovan ke naqshe ke anuroop banwaaya tha. 'isarlat' ke chote pravesh-dwaar main pravisht hone ke baad, sankari golakaar sidhiyaan kramshah gumti hui upar kii ore badhati he. stambh kii har manzil par ek dwaar bana he, jo minar kii balakani main khulata he. saat khandon main bani is imaarat kii nirmaan-style rajput or mughal-vaastu-shaileyon kaa sammishran he. mughal style main masjidon ke chaar konon par banane vaali minaaron se milti julati yah vaasturachna, sheershabhag par ek golakaar chhatari liye hue he. 'gulabi-nagar' main iskaa rang gaharaa 'pilaa' he.
 anek dashakon tak isamen janata kaa pravesh varjit tha- par paryaton vikaas ke liye ab ise tikat laga kar aam darshak ke liye khol diya gaya he, kyon ki laat ke shikhar par jo golakaar, ashtakoniya chhatari he, vahaan se puraane jaipur shahar kaa nayanabhiram najaara dikhaai detaa he.
 kavishiromani bhatta mathuranath shastri ne jaipur vaibhavam main is smarak ke bare main atishyokti alankaar kaa upyog karte apni ek prashansaatmak kavita main ye bhav vyakt kiye hai-" sone ke kalash vaali jisaki upree gumbaj oonchai ke kaaran akaash kaa jaise aalingan kar rahi he, devataaon ke saath jaise ishwar mantranaa karte hai, maano devataaon se baatcheet ke liye, ishwarisingh ji ne jise itnaa ooncha banwaaya he ki surya-kiran tak jis par bamushkil pahunch paati he"....."
 sanskrit or brajabhasha ke mahakavi shrikrishnabhatta kaviklanidhi ne bhi apane jaipur par likhe itihaas-kavyagranth ishwarvilas mahakavy main anya raajpurushon ke alaava ishwarisingh ke bhi 'jivan-charitra' kaa varnan kiya he.
 jaipur keitihaas se jude sahitya main is minar 'isarlat' se sambandhit kuch rochak kinvadantiyaan hai. sthaneey logon main ye dharna aamayaham he ki 'maharaja yahaan baith kar paas kii haveli kii kisi sundari ko ekatak dekha karte the.' lekin yah shaayad satya nahin. darasal bundi, jaipur se yudhon main parajeet rajyon main se ek tha. vahaan ke khyathnaam chaaran raajakavi the suryamall mishran. suryamall ne apane pingal bhashaa ke kavyagranth vansh bhaskar main jaipur kii bundi par jeet se 'aprasann' jis kavita kii rachana kii, usamen yah baat likh di ki "raja ishwarisingh ne sargasuuli kaa nirmaan apane senapati hargovind nataani kii bahut sundar beti ko ‘dekhne’ ke liye karaayaa he." haalanki jaipur-itihaas ke anjaane prishth pard kar yah jaankaree zarur hoti he ki 'raja apane senapati hargovind kii anindya rupasi kanya par anurakt the.'
 ishwarisingh kii rajat-or kaansya mudraon 1743 i. par ek ore mubarak badshaah gaji mohammad shah 1156 va duusari taraf jarb savai jaipur san 29 jusus minanat manasu ankit rahata tha. iskaa vazan 175 grain tha
 ishwarisingh se bade bhai kaa naam shivsingh tha| 22 varsh kii avasthaa main inaki asamyik mrityu mathura main hui| shivsingh kii mrityu kaa kaaran 'vansh bhaskar ' ke khyath-lekhak ne yah bataaya he ki manjhale putr "ishwarsingh ke uksaane par savai jaisingh ne zehar de kar apni rani ke sahyog se swayan apane putr kii hatya kar di thi", par yadunath sarkaar jaise itihaaskaar ise 'gapp' maanate hai or sweekaar nahin karte|
 'jaipur-darshan': pradhan-sampadak : varsh 1978 ke anusaar- " maharaja ishwarisingh jab yah pataa laga ki malharav holkar or gangadhar taantya ke netritv main marathe-akramanakari fuj samet jaipur se kuch mile kii duuri par nivai tak aa pahunche hai, to unhone apane sabase vishwast kahe jane vaale senanayake nataani se is sankat par mantranaa kii. senapati ne unhen aashwast kiya ki 'vah fikr na karen!'
 kuch vaqt baad, kehete hai-jis samay holkar ne moti duungri ke paas fuj le kar akraman ke uddeshy se padaav tak daal diya, senapati nataani ne raja ko ek baar punah jhuthe hi aashwast kiya ki vah bilkul chintaa na karen- " maraathon se ladane ko ek lakh kushwaha sainik meri jeb main hai " par kuch hi der baad unhone ishwarsingh se achaanak yah bhi kah diya-" kayin karun anndaata, mhaaro to khinso hi phatgyo "
 or ye ahsaas hone par ki ye durbhagyapurna din nikat darbariyon kii maraathon se mili-bhagat se dekhnaa pad rahaa he, ishwarisingh ne "pus dwadashi vikram samvath 1807 ko apni teen pradhan raniyon or ek khaas sevika sahit sarpdansh or vishpan se madhyaraatri main aatmahatya kar lee. ekaadh ke alaava maharaja kii aatmahatya kaa suraag rajmahal yaa shahar jaipur main der tak kisi ko na laga."
 "suryoday ke teen ghante baad khanderao holkar or gangadhar taantya 'savai-jaipur' ke parcote ke saamne pahunch chuke the, jab malharav holkar chah mile dur apni fuj samet jhalanaa-kunda par yuddh kaa bigul sunne ke intazaar main mustaid khadaa tha. jab in maratha logon ke aagaman par bhi mehalon se akraman yaa 'bachaav' kii koi halchal hi nazar na aayi, to der dupahar baad, unhone rajasi nivas- 'chandramahal' main kadam rakhaa, jahaan panhuch kar unhen ye soochna mili ki ishwarisingh, jaipur-raaj ke yuva raja, to ab sansar main hi nahin rahe hai. mrityu ke koi 18 ghante baad raja kaa sanskaar hua. ranivas kii 121 striyaan unki aatmahatya ke baad sati huin."..."
 ishwarisingh ke alaava sabhi jaipur nareshon kii antyeshti gator kii chhatriyon main hoti rahi thi, par "unhen gupachup mahal parisar ke aasapaas hi agni de di gayi." 
 jis jagah unka dah sanskaar hua, vahaan aaj jaipur main taal-katoraa talab ke saamne sthit maharaja savai ishwari singh kii chhatari, gol gumbajanumaakar, upar aath va neeche chaar konon main bani chaar stabhon par khadi hui he, jiske bhitari hisse main kalatmak bel-boote evam aath bhitti chitra bane hue hai| deshaj rangon se bane saat bhitti chitra ramayana ke prasangon se sambandhit hai or ek chitra mahabharat se., jis main swayan maharaja ishwarisingh ko bhi chitrit kiya gaya he. in bhittichitron ke neeche chaaron stambhon ke konon par pankh failaa kar udati hui chaar pariyaan bhi utkeern kii gayi hai. chhatari ke nirmaan ke samay se hi isamen akhand jyoti jalati aa rahi he or bhale hi itihaaskaar unke shashan ko kamjor, prabhaavaheen or anullekhneey maanate hon, sthaneey logon main, 'manokamana purna karne vaale sthaan ke rup main' is sthal kii manyata he.
 Ishwari Singh
