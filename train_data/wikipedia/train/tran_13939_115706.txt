 pashchim gang vansh  pracheen karnataka kaa ek rajvansh tha. ye purvi gang vansh se alag the. purvi gang jinhone baad ke varshon main odisha par rajya kiya. aam dhaaran ke anusaar pashchim gang vansh ne shasan tab sambhala jab pallav vansh ke patan uparaant bahut se swatantra shaasha uth khadey hue the. iskaa ek kaaran samudragupta se yuddh bhi rahe the. is vansh ne 350 i se 550 i tak saarvbhaum raaj kiya tha. inaki rajdhani pehle kolar rahi jo samay ke saath badal kar aadhunik yug ke mysore jila main kaveri nadi ke tat par talkad sthanantarit ho gayi thi.
 gangavansh dakshin bharat kaa ek vikhyath rajvansh tha. iskaa rajya 350 i se 1000 i tak astitvamaan tha.
 kadaachit yah vansh nagarjuni pond ke ichhavaku vansh kii shakha thi jisane gupt samrat samudragupta ke dakshin abhiyaan kaal main raajnneetik asthirataa kaa laabh uthaakar apana swatantra astitv sthapit kar liya tha. kintu is vansh ne gang naam kyon or kis prakaar dhaaran kiya, yah agyaat he. kintu kuch log ganga nadi ke naam ke saath is naam ke sambandh kii kalpana karte hai. ye log kanvyan gotra ke the or inaki bhoomi gangavadi kahi gai he. is vansh kaa sansthaapak kongunivarman athwa madhav pratham tha. uskaa shashan kadaachit 350 or 400 i. ke bich rahaa. usee rajdhani kolar thi. uske pashchaat madhav dwitiya shaasha hua. vah na keval nitishastra kaa gyaata tha varan upanishad kaa bhi vidwaan tha. usne kamasutrakaar vatsyayan ke purvavarti dattak ke veshya sutara par ek vritti bhi taiyaar kii thi. tadnantar harivarman ke samay gangawadi kii rajdhani shivasamudram ke nikat kaveri tat par talavanpur bani. use pallav naresh singh varman pratham ne baanon ko nirmul karne kii drushti se abhishikt kiya tha. uskaa uttaradhikari madhav tritiy dabang shaasha tha. usne ek kadamb rajkumaari se vivaah kiya tha. uske baad avinith shaasha hua. jab vah avyask tha tabhi usne rajya praapt kiya.
 tadnantar durvinith shaasha hua. usne punnad or kogu desh vijit kiye, chalukyon se maitri kii or pallvon se shatruta nibhaai. usne kanchi ke kaduvatti ko parajeet kiya. vah kannada or sanskrit kaa prakhyat vidwaan hua. swayan vah jain vaiyaakaran poojyapad kaa shishy tha or usne shabdaavatar naamak granth kii rachana kii tathaa praakrit brihatkatha kaa sanskrit main anuwaad kiya tha. sanskrit ke prakhyat kavi bharavi kaa vah sangrakshak tha. bharavi ke kiratarjuneey ke 15wein sarg ke tikaakar ke rup main bhi uski khyaati he. is prakaar vah gang vansh kaa ek mahaan shaasha tha.
 saatvin shatee main is vansh main mushkar, shrivikram, bhuvikram or shivamaar shaasha hue. ve log nirantar pallvon se ladate rahe. shivamaar pratham kadaachit durvinith kaa praputra tha. uske pashchaat uskaa pautra shripurush rajya kaa adhikari hua. kuch dinon tak usne uparaj kaa bhaar sambhala tha. apane uparaj kaal main usne baan naresh jagadekamal ko parrast kiya tha. uske rajyakaal main rajya kii samruddhi charam seemaa tak pahunch gai thi. falswaroop uskaa rajya 'shrirajya' kaha jane laga tha. kadaachit is shrivriddhi se aakrisht hokar rashtrakooton ne gangawadi par akraman karnaa aarambh kiya. rashtrakut krishna pratham ne 768 i. main us par akraman kiya or adhikaar karne main safal rahaa. shripurush ke pashchaat uskaa putr shivamaar dwitiya rajdhikari bana. rashtrakut dhruv ne gangawadi par akraman kar use kaid kar liya or apane putr stambh ko gangawadi kaa uparaj bana diya. jab rashtrakut govind kaa apane bade bhai stambh ke saath rajdhikaar ke prashn par jhagada uth khadaa hua tab govind ne use reeha kar diya kintu reeha hone par shivamaar ne stambh kaa paksh liya. nidaan vah phir kaid kar liya gaya. baad main is aashaa se rashtrakut naresh ne use chhod diya ki kadaachit usase unhen purvi chalukyon ke viruddh sahaayta mil sake. shivamaar vidwaan tha, usne tark, darshan, naatak, vyakaran, aadi kaa adhyayan kiya tha. kannada main usne gajshatak kii rachana kii thi.
 rashtrakooton ke samay gangawadi rajya kii dayaneey sthiti kaa parinaam yah hua ki gang rajya shivamaar ke bete marsingh or bhai vijayaditya main bant gaya. marsingh ne apana ek swatantra rajya sthapit kiya jisamen kram se marsingh, pruthivipati pratham, marsingh dwitiya or pruthivipati dwitiya shaasha hue.
 shivamaar dwitiya ke pashchaat uskaa bhatija rajmall dwitiya mul vanshakram main shaasha hua. uske shashan kaal main rashtrakut amoghvarsh pratham ko apane prayaason main safalataa na mili or shivamaar apane rajya ko akshun rakhane main safal rahaa. rajmall pratham ke baad uskaa betaa nitimarg pratham gangawadi kaa adhikari hua or usne vaanon or rashtrakooton ko parajeet kiya. falswaroop amoghvarsh pratham ko apni beti chandrobelabba kaa vivaah nitimarg pratham ke bete butug pratham se karnaa padaa. butug pratham or uske chote bhai rajmall dwitiya ne purvi chalukyon ke viruddh yuddh kiya. pandyon ke viruddh pallvon kii sahaayta kii. butug pratham ke asamay mar jane ke kaaran uskaa putr nitimarg dwitiya, rajmall dwitiya ke baad gaddi par baitha. neetimall dwitiya ne gangawadi main apni sthiti sudrudh kii. kintu uskaa shasankaal atyant sankshipt tha. uske baad uskaa betaa rajmall tritiy raja hua par uske bhai bootug dwitiya ne use 937 i. main maar daalaa or swayan raja ban baitha.
 bootuk dwitiya se rashtrakut krishna tritiy kii bahan revka byaahi gai thi. butuk ne takkolam ke yudhakshetra main raajaditya ko maar daalaa. falswaroop krishna ne puraskaraswaroop use banavaasi kaa praant pradaan kiya. is prakaar bees barason tak bootuk rashtrakooton ke adheen samant ke rup main suvyavasthit shashan karata rahaa. booturk ke baad uske bete marsingh tritiy ne gang rashtrakut maitri sambandh ko banaae rakhaa or gujarat or malwa ke abhiyaan main krishna tritiy kii sahaayta kii tathaa nolambon kii rajdhani ucchangi par adhikaar kar liya or nolamb-kulantic kii oopaadhi dhaaran kii. jain hone ke kaaran usne sallekhana kar apni jeevanalila samaapt kii.
 bootuk ke baad rajmall chaturth or uske bhai rakkas kramash: raja hue. rakkas ke samay 1004 i. main cholon ne talakaad par adhikaar kar liya or gangavansh kaa ant ho gaya.
 saanchaa:madhyakaalin bharat ke rajya
