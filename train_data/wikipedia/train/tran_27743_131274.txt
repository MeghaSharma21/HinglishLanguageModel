 vishwagyanakosh, vishwakosh yaa gyaanakosh aisi pustak ko kehete hai jisamen vishvabhar kii tarah tarah kii jaanane laayak baton ko samavesh hota he. vishwakosh kaa arth he vishwa ke samast gyaan kaa bhandar. at: vishwakosh vah kriti he jisamen gyaan kii sabhi shakhaon kaa sannivesh hota he. isamen varnanukramik rup main vyavasthit anyaanya vishyon par sankshipt kintu tathypurna nibandhon kaa sankalan rahata he. yah sansar ke samast siddhanton kii paathyasaamagree he. vishwakosh angreji shabd "inacychlopedia" kaa samanaarthi he, jo greek shabd inaciclios se nirmit hua he. iskaa arth shiksha kii paridhi arthath nirdesh kaa saamaanya paathyavishay he.
 is kism kii baaten anant he, is liye kisi bhi vishwagyanakosh ko kabhi 'puraa hua' ghoshit nahin kiya ja saktaa. vishwagyanakosh main sabhi vishyon ke lekh ho sakate hai kintu ek vishay vaale vishwakosh bhi hote hai. vishwakosh main upavishay, us bhashaa ke varnakram ke anusaar vyavasthit kiye gayi hote hai. 
 pehle vishwakosh ek yaa anek khandon main pustak ke rup main hi aate the. computer ke pradurbhaav se ab sidi aadi ke rup main bhi tarah-tarah ke vishwakosh uplabdh hai. anek vishwakosh antarjaal par 'online' bhi uplabdh hai.
 aitihaasik drushti se vishvakoshon kaa vikaas shabdkoshon se hua he. gyaan ke vikaas ke saath aisa anubhav hua ki shabdon kaa arth evam unki paribhaasha de dene maatr se un vishyon ke bare main paryaapt jaankaree nahin milti, to vishvakoshon kaa aavirbhaav hua. aaj bhi kisi vishay ko samarpit vishwakosh ko shabdkosh bhi kaha jaataa he; jaise 'sookshmjeevigyaan kaa shabdkosh' aadi.
 vishwakosh kaa uddeshy sampurna vishwa main vikeern kala evam vigyaan ke samast gyaan ko sankalit kar use vyavasthit rup main saamaanya jan ke upayogarth upasthit karnaa tathaa bhavishya ke liye surakshit rakhana he. isamen samavisht bhootkaal kii gyanvigyaan kii uplabdhiyaan maanav sabhyataa ke vikaas ke liye saadhan prastut karti hai. yah gyanrashi manushya tathaa samaaj ke kaaryavyapaar kii sanchit poonji hoti he. aadhunik shiksha ke vishvaparyavsaayee swaroop ne shikshaarthiyon evam gnanarthiyon ke liye sandarbhgranthon kaa vyavhaar anivaary bana diya he. vishwakosh main sampurna sandarbhon kaa saar nihit hota he. isliye aadhunik yug main isaki upyogita aseemit ho gai he. isaki sarvaarthik upadeyata kii pratham anivaaryta isaki bodhgamyata he. isamen sankalit jatiltam vishay se sambandhit niabandh bhi is prakaar prastut kiya jaataa he ki vah saamaanya pathak kii kshamta evam uske bauddhik str ke upyukt tathaa bina kisi prakaar kii sahaayta ke bodhgamy ho jaataa he. uttam vishwakosh gyaan ke maanavikaran kaa madhyam he.
 pracheen athwa madhyayugin nibandhkaron dwaara vishwakosh shabd unki kritiyon ke namakaran main prayukt nahin hota tha par unka swaroop vishvakosiya hi tha. inaki vishistataa yah thi ki ye lekhak vishesh kii kriti the. at: ye vastuparak kam, vyashtiparak adhik the tathaa lekhak ke gyaan, kshamta evam abhiruchi dwaara simit hote the. vishyon ke prastutikaran or vyakhya par une vyaktigat drushtikonon kii spasht chhap rahati thi. ye sandarbhgranth nahin varan anyaanya vishyon ke adhyayan hetu prayukt nirdeshak nibandhsangrah the.
 vishwa kii sabase puraatan vishvakosiya rachana africavasi marsians miss felics copela kii satora sateerik he. usne paanchavin shatee ke aarambhkaal main gadhy tathaa padya main iskaa pranayan kiya. yah kriti madhyayug main shiksha kaa aadarshagaar samajhi jaati thi. madhyayug tak aisi anyaanya kritiyon kaa sarjan hua, par ve praaia: ekangi thim or unka kshetra simit tha. unamem trutiyon evam visangatiyon kaa bahulya rahata tha. is yug ko sarvshereshth kriti vyuvius ke vicent kaa granth "bibliotheka mandi" yaa "speculas mejas" tha. yah terahavin shatee ke madhyakaalin gyaan kaa mahaan sangrah tha. usne is granth main madhyayug kii anek kritiyon ko surakshit kiya. yah kriti anek vilupt aakar rachanaaon tathaa anyaanya granthon kii moolyawaan paathyasamagriyon kaa saar pradaan karti he.
 pracheen greece main spucipus tathaa arestu ne mahatvapurn granthon kii rachana kii thi. spucipus ne pashuon tathaa vanaspatiyon kaa vishvakosiya vargeekaran kiya tathaa arestu ne apane shishyon ke upyog ke liye apni peedi ke uplabdh gyaan evam vichaaron ko sankshipt rup main prastut karne ke liye anek granthon kaa pranayan kiya. is yug main pranit vishvakosiya granthon main pracheen romavaasi plini kii kriti "natural history" hamaari vishwakosh kii aadhunik avadharana ke adhik nikat he. yah madhya yug kaa ucch aadhikaadhik granth he. yah 37 khandon evam 2493 adhyyon main vibhakt he jisamen greekon ke vishwakosh ke sabhi vishyon kaa sannivesh he. plini ke anusaar isamen 100 lekhakon ke 2000 granthon se sangruhit 20,000 tathyon kaa samavesh he. san 1536 se purv iske 43 sanskaran prakashit ho chuke the. is yug kii ek prasiddh kriti francisi bhashaa main 19 khandon main pranit bartholomiv da glanvil kaa granth "di propreatatibas rerum" tha. san 1495 main iskaa angreji anuwaad prakashit hua tathaa san 1500 tak iske 15 sanskaran nikal chuke the.
 joukius fatius rinjal bargious evam hungary ke count pols skallisus da lika kii kritiyaan sarvapratham 'incychlopedia' ke naam se abhihit hui. johaan henrich asted ne ana vishwakosh 'incychlopedia septem tomis disticta' san 1630 main prakashit kiya jo is naam ko sampoornat: charitaarth karata tha. isamen pramukh vidwaanon evam vibhinn kalaon se sambandhit anyaanya vishyon kaa samavesh he. france ke shahi itihaaskaar jin di megnan kaa vishwakosh "larre science univers" ke naam se 10 khandon main prakashit hua tha. yah ishwar kii prakruti se prarambh hokar manushya ke patan ke itihaas tak samaapt hota he. louis moreri ne 1674 main ek vishwakosh kii rachana kii jisamen itihaas, vanshanusankraman tathaa jeevancharit sambandhi nibandhon kaa samavesh tha. san 1759 tak iske 20 sanskaran prakashit ho chuke the. itin chawin kii san 17113 main prakashit mahaan kriti "carteginayan" darshan kaa kosh he. french acedemi dwaara french bhashaa kaa mahaan shabdkosh san 1694 main prakashit hua. iske pashchaat kala or vigyaan ke shabdkoshon kii ek shrunkhlaa ban gai. vicenjo meria coroneli ne san 1701 main italian bhashaa main ek varnanukramik vishwakosh "biblioteka univercel secroprophana" kaa prakaashan prarambh kiya. 45 khandon main prakaashya is vishwakosh ke 7 hi khand prakashit ho sake.
 angreji bhashaa main pratham vishwakosh ain universal english dictionari ov arts and science kii rachana jon haris ne san 1704 main kii. san 1710 main iskaa dwitiya khand prakashit hua. iskaa pramukh bhaag ganit evam jyotish se sambandhit tha. hamberg main johanam ke rector johaan hubnar ke naam par do shabdkosh kramash: san 1704 or 1710 main prakashit hue. baad main inke anek sanskan nikle. iffem chambers ne san 1728 main apni cychlopedia do khandon main prakashit kii. usne prayek vishay se sambandhit vikeern tathyon ko samyojit karne kaa prayaas kiya. har niabandh main chambers ne sambandhit vishay kaa sandarbh diya he. san 1748-49 main iskaa italian anuwaad prakashit hua. chambers dwaara sankalit evam vyavasthit 7 nae khandon kii saamagree kaa sampadan kar dow jonhil ne poorak granth san 1753 main prakashit kiya. iskaa sanshodhit evam parivardhit sanskaran abraham reez dwaara prakashit hua. lipjig ke ek pustakavikreta johaan henrich jedler ne ek brihad evam sarvaadhik vyapak vishwakosh "jedlers universal lexican" prakashit kiya. isamen saat suyogy sampadakon kii sevaayen praapt kii gai thim or ek vishay ke sabhi niabandh ek hi vyakti dwaara sampadit kiye gaye the. san 1750 tak iske 64 khand prakashit hua tathaa san 1751 se 54 ke madhya 4 poorak khand nikle.
 inacychlopidi atharahavin shatee kii mahattam saahitiyik uplabdhi he. isaki rachana "chambers cychlopedia" ke french anuwaad ke rup main angrej vidvan jon mills dwaara uske france avaasakaal main prarambh hui, jise usne mottphi cells kii sahaayta se san 1745 main samaapt kiya. par vah ise prakashit na kar sakaa or england waapas chalaa gaya. iske sampadan hetu ek-ek kar kai vidwaanon kii sevaayen praapt kii gayi or anek sangharshon ke pashchaat yah vishwakosh prakashit ho sakaa. yah maatr sandarbh granth nahin tha; yah nirdesh bhi pradaan karata tha. yah aasthaa or anasthaa kaa vicitra sangam tha. isane us yug ke sarvaadhik shaktisampann carch or shashan par prahaar kiya. sambhavat: anya koi aisa vishwakosh nahin he, jise itnaa raajnneetik mahatv praapt ho or jisane kisi desh ke itihaas or sahitya par krantikari prabhaav daalaa ho. par in vishistataaon ke hote hue bhi yah vishwakosh ucch koti kii kriti nahin he. isamen sthal-sthal par trutiyaan evam visangatiyaan thim. yah lagbhag samaan anupaat main ucch or nimna koti ke nibandhon kaa mishran tha. is vishwakosh kii katu aalochanaayen hui.
 incychlopedia britnica, scotland kii ek sanstha dwaara edinvarg se san 1771 main teen khandon main prakashit hui. tab se iske anek sanskaran prakashit ho chuke hai. prayek naveen sanskaran main vishad sanshodhan parivardhan kiye gaye. iskaa chaturdash sanskaran san 1929 main 23 khandon main prakashit hry. san 1933 main prakashkon ne vaarshik prakaashan or nirantar parivardhan kii niti nirdhaarit kii or ghoshnaa kii ki bhavishya ke prakashnon ko naveen sanskaran kii sangya nahin di jaaegi. isaki gananaa vishwa ke mahaan vishvakoshon main he tathaa iskaa sandarbh granth ke rup main anyaanya deshon main upyog kiya jaataa he.
 america main anek vishwakosh prakashit hue, par vahaan bhi pramukh khyaati incychlopedia britnica ko hi praapt he. jorge riple evam charles adersan daana ne "new american sachlopedia" 16 khandon main prakashit kii. iskaa doosraa sanskaran 1873 se 1876 ke madhya niklaa. elvin je. jonson kaa vishwakosh 'jonesans new universal cychlopedia' 4 khandon main prakashit hua, jiskaa nayaa sanskaran 8 khandon main 1893-95 main prakashit hua. francis liber ne "incychlopedia americana" kaa prakaashan 1829 main prarambh kiya. pratham sanskaran ke 13 khand san 1833 tak prakashit hue. san 1835 main 14 khand prakashit kiye gaye. san 1858 main yah pun: prakashit kii gai. san 1903-04 main ek naveen kriti "incychlopedia americana" ke naam se 16 khandon main prakashit hui. iske pashchaat is vishwakosh ke anek sanshodhit evam parivardhit sanskaran nikle. san 1918 main yah 30 khandon main prakashit hua or tab se isamen nirantar sanshodhan parivardhan hota aa rahaa he. prayek shatabdi ke itihaas kaa pruthak varnan tathaa sahitya or sangeet kii pramukh kritiyon par pruthak niabandh is vishwakosh kii vishistataaen hai.
 aise vishvakoshon ke bhi pranayan kii pravriti bad rahi he jo kisi vishay vishesh se sambhddha hote hai. inamen ek hi vishay se sambandhit tathyon par swatantra niabandh hote hai. yah sankalan sambhddha vishay kaa samyak gyaan karaane main sakasham hota he. 'incychlopedia ov soshal sciensez' isi prakaar kaa atyant mahatvapurn vishwakosh he.
 bhartiya vaaiumay main sandarbhgranthon- kosh, anukramanika, niabandh, gyansankalan aadi kii parampara bahut puraani he. bhartiya vaanmay main sandarbh granthon kaa kabhi abhaav nahin rahaa. bharat main parmparik vidvatta ke daayre main mahabharat ko sabase pracheen gyaanakosh mana gaya he. kai vidwaan puraanon ko bhi gyaanakosh kii shrenee main rakhte hai. ram avatar sharma jaise darshanik ne to agnipurana ko spasht rup se gyaanakosh mana he. isamen itane adhik vishyon kaa samavesh he ki ise 'bhartiya samskruti kaa vishwakosh' kaha jaataa he.
 in agrahon kii upeksha na karte hue bhi yah maananaa hoga ki pashchimi arthon main gyaanakosh rachane kii parampara bharat main apekshaakrit nayi he. isse pehle sanskrit sahitya main kathin vaidic shabdon ke sankalan nighantu or isa purv saatvin sadi main yask or anya vidwaanon dwaara rachit uske bhashya nirukt kii parampara milti he. is parampara ke tahat vibhinn vishyon ke nighantu taiyaar kiye gayi jinamein dhanvantari rachit ayurveda kaa nighantu bhi shaamil tha. iske baad sanskrit or hindi main nammala koshon kaa udbhav or vikaas dikhaayi detaa he. nighantu or nirukt ke alaava shridhar sen krit kosh kalpataru, raja radhakant dev bahadur kii 1822 kii kriti shabdakalpadrum, 1873 se 1883 ke bich prakashit taranath bhattacharya vachaspati krit vachaspatyam jaisi rachanaaon ko sambhawatah gyaanakosh kii koti main rakhaa ja saktaa he. paanchavin-chhathi se lekar attharahavin sadi tak kii avadhi main rache gayi anginat nammala koshon main amarsingh dwaara rachit amarkosh kaa sheersh sthaan he. kosh rachana ke is parmparik bhartiya udhyam ke centre main shabd or shabd-rachana thi. shabdon ke taatpary, unke vibhinn rup, unke paryaayavachi, unke mul or vikaas-prakriya par prakaash daalane vaale ye kosh gyaan-rachana main to sahaayak the, par inhen gyaanakosh kii shrenee main nahin rakhaa ja saktaa tha.
 beesvin sadi ke shuruaati varshon main aadhunik arthon main gyaanakosh rachane kaa kaam shuru hua. kaashi kii nagari prachaarini sabha dwaara banwaaya gaya hindi gyaanakosh is silisile main ullekhneey he. bangla main sahitya vaaridhi or shabd ratnakar kii oopaadhiyon se vibhooshit nagendra nath basu ne ek vishaal gyaanakosh taiyaar kiya. usee tarz par kalakatta se hi basu ke anubhav kaa laabh uthaate hue unhen hindi main ek vishad gyaan-kosh taiyaar karne kii jimmedaari saunpi gayi. pachchis khandon kaa yah gyaan-kosh 1917 main chapa. khud mahatma gandhi ne ise upyogi bataate hue apni sanstuti main likhaa ki yah bharat kii ‘lingua-franka’ hindi ke vikaas main sahaayak hoga. basu ne bhi isi pahalu par jor dete hue pehle khand main chhapi apni choti si bhoomika main ummid jataayi ki jis bhashaa ko 'rashtrabhasha' banane kaa ytn chal rahaa he, vah aage jaakar rashtrabhasha ban hi jaaegi. saath hi unhone yah bhi likhaa ki hindi kaa gyaan-kosh bangla kaa anuwaad nahin he, balki multah hindi main hi likhaa gaya he. in koshon ke alaava hardev bahari rachit prasad sahitya kosh, premanarayan tandon krit 'hindi sevisansar' or gyanmandal dwaara prakashit sahityakosh ullekhneey he.
 zaahir he ki ye kosh samaaj-vigyaan se udbhoot hone vaale vimarsh kii aavashyaktaayen na ke baraabar hi puri kar sakate the. isiliye aadhunik vishvavidhyalaya shiksha kii zaruuraton ke maddenzar swatantryottar bharat main vibhinn anushasano ke alag-alag kosh taiyaar karne ke kai prayaas hue. marathi or oriya main bhi gyaanakosh rachane ke udhyam kiye gayi. samaaj-vigyaan ke vibhinn anushasano kaa pratinidhitiv karne kaa daawa karne vaala hindi kaa ek kosh shyaam singh shashi ke pradhan sampaadakatv main 2008 se prakashit hona shuru hua. maanav sansaadhan vikaas mantralay ke anudaan se research foundation kaa yah paanch khandon kaa yah prakaashan 2011 tak jari rahaa. dow shashi kii ichha to yah thi ki ve 1930-1935 ke bich prakashit seligamain or johnson dwaara sampadit bees khandon ke vishaal inacychlopedia of da soshal sciensez jaisi ek kriti hindi main taiyaar karen. lekin unhen kosh-rachana ke liye dhan or bauddhik sansaadhan jutaney main bahut dikqaton kaa saamana karnaa padaa. unhone pehle khand kii bhoomika main in pareshaaniyon kaa byoraa diya he.
 par nagendranath vasu dwaara sampadit bangala vishwakosh hi bhartiya bhashaaon se pranit pratham aadhunik vishwakosh he. bharatvarsh main is shrenee kaa yah pahula gransh tha jo 27 varsh ke athak parishram se anek dhurandhar vidwaanon ke sahyog dwaara purnataa ko praapt hua. yah san 1911 main 22 khandon main prakashit hua. usee samay uske prakashkon ko sujh pada ki "jis hindi bhashaa kaa prachaar or vistaar bharat main uttarottar badhata jaataa he or jise rashtrabhasha banane kaa udhyog ho rahaa he usee bharat kii bhavi rashtrabhasha main aise granth kaa na hona bade dukh or lajja kaa vishay he". isaliye unhone prashansaneey dhairya kaa avlamban kar hindi vishwakosh kii neenv turant daal di or use puraa karke chaada. nagendranath vasu ne hi anek hindi vidwaanon ke sahyog se hindi vishwakosh kii rachana kii jo san 1916 se 1932 ke madhya 25 khandon main prakashit hua.
 jis samay yah kaary chal rahaa tha usee samay doctor shridhar vyankatesh ketakar em. e. pi. ech. di. ne ek vishwakosh marathi bhashaa main rachane kaa silsilaa daalaa or praaia: 40 lekhakon kii sahaayta se baarah varsh main puraa kar diya.  marathi vishwakosh maharashtriya gyaanakoshamandal dwaara 23 khandon main prakashit hua. tatpashchaat unka isi gyansangrah ko marathi kii paddysin gujarati aavaran main bhooshit karne kaa utsaah badhaa or karyarambh bhi kar diya gaya. dow ketakar ke nirdesan main hi iskaa gujarati roopaantar prakashit hua. parantu saath hi unke hridayamen vahi prerana utpann hui jo bengali prakashako ke man main bengali vishwakosh ke puraa karne par uthi thi. isaliye unhone turant hi shuddh hindi vishwakosh ke rachana kaa prastaav kiya jo sweekrut samayik style ke anusaar ho or jiske bishay sarvyaapee rashtrabhasha ke yogya hon. adyaparyyant jo naveen avishkaar hue hai un sabakaa samavesh rahe or marathi, gujarati or bengali lekhakon dwaara jo bharatvarsh-vishyak saamagree chaan-been ke saath ikatthi kii gai he un sabakaa saar hindi kosh main sannivisht ho jaave. hindi gyaanakosh kii rachana ke liye saikadon lekhak niyukt kiye gayi jo apane-2 vishyake visheshgy samajhe jate hai. inke lekhon ke sampaadan karne ke liye 33 dhurandhar vidwaanon kii samiti niyukt kii gai.
 swarajya prapti ke baad bhartiya vidwaanon kaa dhyaan aadhunik bhashaaon ke saahitiyon ke sabhi angon ko puraa karne kii ore gaya or aadhunik bhartiya bhashaaon main vishwakosh nirmaan kaa shriganesh hua. swatantraprapti ke pashchaat kala evam vigyaan kii vardhansheel gyanrashi se bhartiya janata ko labhanvit karne ke liye aadhunik vishvakoshon ke pranayan kii yojanaayen banaai gayi. san 1947 main hi ek hajaar prishthon ke 12 khandon main prakaashya telegu bhashaa ke vishwakosh kii yojana nirmit hui. tamil main bhi ek vishwakosh ke pranayan kaa kaary prarambh hua.
 isi kram main nagari prachaarini sabha, varanasi ne san 1954 main hindi main moulik tathaa pramanik vishwakosh ke prakaashan kaa prastaav bharat sarkaar ke sammukh rakhaa. iske liye ek visheshgy samiti kaa gathan kiya gaya or uski pehali baithak 11 farvari 1956 main hui or hindi vishwakosh ke nirmaan kaa kaary janvari 1957 main pranrabh hua.
 rashtrabhasha hindi main ek moulik evam pramanik vishwakosh ke pranayan kii yojana hindi sahitya ke sarjan main sanlagn nagariprachaarini sabha, kaashi ne tatkaaleen sabhapati mahamanya pan govind vallabh pant kii prerana se nirmit kii jo aarthik sahaayta hetu bharat sarkaar ke vichararth san 1954 main prastut kii gai. purv nirdhaarit yojananusaar vishwakosh 22 lakh rupye ke vyay se lagbhag das varsh kii avadhi main ek hajaar prishthon ke 30 khandon main prakaashya tha. kintu bharat sarkaar ne aitadarth niyukt visheshgy samiti ke suzav ke anusaar 500 prishthon ke 10 khandon main hi vishwakosh ko prakashit karne kii sweekruti di tathaa is kaary ke sampadan hetu sahaytarth 6.5 lakh rupye pradaan karnaa sweekaar kiya. sabha ko kendriya shiksha mantralay ke is nirnay ko sweekaar karnaa padaa ki vishwakosh bharat sarkaar kaa prakaashan hoga.
 yojana kii sweekruti ke pashchaat nagariprachaarini sabha ne janvari, 1957 main vishwakosh ke nirmaan kaa karyaarambh kiya. kendriya shiksha mantralay ke nirdeshaanusaar "visheshgy samiti" kii sanstuti ke anusaar desh ke vishrut vidwaanon, vikhyath vichaarkon tathaa shiksha kshetra ke anbhavi prashanskon kaa ek pachis sadasyeey paramarshmandal gathit kiya gaya. san 1958 main samast uplabdh vishvakoshon evam sandarbhgranthon kii sahaayta se 70,000 shabdon kii suchi taiyaar kii gai. in shabdon kii samyak pariksha kar unamem se vichararth 30,000 shabdon kaa chayan kiya gaya. march, san 1959 main prayag vishvavidhyalay ke hindi vibhaag bhootpurv professor dow dhirendra verma pradhan sampadak niyukt hue. vishwakosh kaa pratham khand lagbhag dedh varshon kii alpavadhi main hi san 1960 main prakashit hua.
 san 1970 tak 12 khandon main is vishwakosh kaa prakaashan kaary puraa kiya gaya. san 1970 main vishwakosh ke pratham teen khand anuplabdh ho gaye. iske naveen tathaa parivardhit sanskaran kaa prakaashan kiya gaya. rajbhasha hindi ke swarnajayanti varsh main rajbhasha vibhaag tathaa maanavsansaadhan vikaas mantralay ne kendriya hindi santhaan, agra ko yah uttardaayitv saunpa ki hindi vishwakosh internet par par prastut kiya jaae. tadnusaar kendriya hindi santhaan, agra tathaa electronic anusandhan evam vikaas centre, noida ke sanyukt tatwadhan main tathaa maanav sansaadhan vikaas mantralay tathaa soochna praudyogiki mantralay ke sanyukt vittaposhan se hindi vishwakosh ko internet par prastut karne kaa kaary april 2000 main prarambh hua.
 vishvakoshon kii sanrachana computer ke liye vishesh rup se upyukt he. isi liye adhikansh vishwakosh 20veen sadi ke ant tak computaron ke liye upyukt farmat main aa gayi hai. sidi-rome aadi main uplabdh vishvakoshom ke nimnlikhit laabh hai:
