 trailokyanath chakravarti bharat ke krantikari evam swatantraaa senaanee the. bharat ko swatantra karaane ke liye unhone apane jivan ke shreshthatam tees varsh jail kii kaal kothriyon main bitaaye. unka sangharkshil vyaktitv, anyaay, aniti se jeevanaparyant jujhane kii prerak kahani he. trailoky chakravarti ko 'dhaka shadyantra cese' tathaa 'barisal shadyantra cese' kaa abhiyukt banaaya gaya tha. aap 'maharaj' ke naam se prasiddh the.
 inkaa janm 1889 i. main bengal ke memansingh jile ke kapaastiya gaanv main hua tha jo ab bangladesh main he. bachapan se hi trailoky chakravarti ke parivaar kaa vaataavaran rashtriya bhaavana se ot-prot tha. pita 'durgacharan' tathaa bhai 'vyamini mohan' kaa inke jivan par vyapak prabhaav padaa tha. pita durgacharan swadeshi aandolan ke samarthak the. bhai vyamini mohan kaa krantikariyon se sampark tha. iskaa prabhaav trailoky chakravarti par bhi padaa. desh prem kii bhaavana unke man main gaharaai tak samaai thi. inter kii pariksha dene se pehle hi angrej sarkaar ne unhe bandi bana liya. jail se chhutate hi ve ‘anushilan samiti’ main sammilit ho gaye. 1909 i. main unhen 'dhaka shadyantra cese' kaa abhiyukt banaaya gaya, par ve police ke haath nahin aae. 1912 i. main ve giraftaar to hue, par adaalat main un par aarope siddh nahin ho sake. 1914 i. main unhen 'barisal shadyantra cese' main sajaa hui or sajaa kaatane ke liye unhen andaman bhej diya gaya. ve ise sajaa nahin tapasya maanate the  or yah vishwaas karte the ki unki is tapasya ke parinamswarup bharatvarsh ko swatantraaa milegi. vir saavarkar or gurumukh singh jaise krantikari unke saath rahe the. in logon ne vahaan sanghathan shakti ke bal par rachanaatmak kaary kiya.
 yadhyapi pratham vishwayuddh ke baad bharat kii raajnneeti gandhi ji ke prabhaav main aa gai thi, lekin saath-saath krantikari andolan bhi chalata rahaa. 1928 main trailoky sanyukt praant aakar chandrasekhar aaazaad, bhagat singh aadi kii ‘hindustan socialist associyeshan’ main sammilit ho gaye. saath hi congress se bhi unka sampark rahaa. 1929 main congress ke aitihaasik 'lahore adhiveshan' main unhone bhaag liya tha. 1930 main ve phir giraftaar hue or chhootane ke baad 1938 kii ramgarh congress main sammilit hue. netaji subhaashachandr bose kaa un par bahut prabhaav tha. 'bharat chodo andolan' main jail jane ke baad trailoky chakravarti ne 1946 i. main noakhali main rachanaatmak kaary aarambh kiya. 
 vir saavarkar ke sahyogi ke rup main unhone jail main hi hindi bhashaa ke prachaar kaa kaary apanaaya. saavarkar se hindi seekhney vaale ve pehle vyakti the. paratantr bharat main bhi vah swatantra bharat kii baaten sochaa karte the. unhen vishwaas tha ki ab desh swatantra ho jaayegaa. is vishaal desh ko ek sutara main baandhane ke  liye  ek bhashaa kaa hona bahut  aavashyak he. yah bhashaa hindi hi ho sakati he. at: is bhashaa ke prachaar kaa kaary  unhone saavarkar ke saath vahin kaale pani kii jail main hi  armbh kar diya tha. unke sammilit prayaas se  200 se bhi adhik kaidiyon ne  vahaan hindi sikhi.  chahen jail kii deevaaren hon yaa kaale pani kii kothriyaan, vahaan bhi manasvee or karmnishth chup nahin baithte.
 1934 main ve jail se faraar ho gaye. jab desh aaazaad hua to unki janm bhoomi purvi pakistan ke kshetra main ai. vahaan alpsankhyak hinduon par atyaachaar hote the. aisi sthiti main unhone vahin rahakar apane alp sankhyak bhaaiyon ke hiton kii raksha ke liye anyaay se sangharsh karnaa hi apana lakshya banaaya.
 pakistan sarkaar ne unhen varshon tak najarband banaaye rakhaa.  1970 main ve teen maheene ke liye bharat aaye or 1 agast 1970 ko unka dehavsaan ho gaya. uske do varsh baad us dharti se pakistan kaa naam hi uth gaya.
