 aghor panth, aghor mat yaa aghoriyon kaa sampradaay, hindu dharm kaa ek sampradaay he. iskaa paalan karne waalon ko 'aghori' kehete hai. iske pravarttak swayan aghornath shiv maane jate hai. rudra kii murti ko shwetashwataropanishad main aghora vaa mangalamayi kaha gaya he or unka aghor mantra bhi prasiddh he. videshon main, visheshkar iran main, bhi aise puraane maton kaa pataa chalata he tathaa pashchim ke kuch vidwaanon ne unki charchaa bhi kii he. 
 henry balfor kii khojon se vidit hua he ki is panth ke anuyaayi apane mat ko guru gorakhnath dwaara pravartit maanate hai, kintu iske pramukh prachaarak motinath hue jinke vishay main abhi tak adhik pataa nahin chal sakaa he. isaki teen shakhaayen oughar, sarbhangi tathaa ghure naamon se prasiddh hai jinamein se pehali main kallusingh vaa kaluram hue jo baba kinaaraam ke guru the. kuch log is panth ko guru gorakhnath ke bhi pehle se prachlit batalaate hai or iskaa sambandh shaiva mat ke pashupat athwa kalamukh sampradaay ke saath jodate hai. baba kinaaraam aghori vartmaan banaras jile ke samgarh gaanv main utpann hue the or balykaal se hi virakt bhav main rahete the. inhone pehle baba shivaraam vaishnav se diksha lee thi, kintu ve phir girnaar ke kisi mahatma dwaara bhi prabhavit ho gaye. us mahatma ko praaia guru dattatreya samajha jaataa he jinaki ore inhone swayan bhi kuch sanket kiye hai. ant main ye kaashi ke baba kaluram ke shishy ho gaye or unke ananthar krimikund par rahakar is panth ke prachaar main samay dene lage. baba kinaaraam ne viveksaar, gitavali, ramgita aadi kii rachana kii. inamen se pratham ko inhone ujjain main shipra ke kinare baithkar likhaa tha. inkaa dehanth san 1826 main hua. baba kinaaraam ne is panth ke prachararth ramgarh, deval, hariharpur tathaa krimikund par kramash chaar mathon kii sthapana kii jinamein se chauthaa pradhan centre he. is panth ko saadharantah 'aughampanth' bhi kehete hai.
 ‘viveksaar’ is panth kaa ek pramukh granth he jisamen baba kinaaraam ne atmaram kii vandana or apane aatmanubhav kii charchaa kii he. uske anusaar satya vaa niranjan he jo sarvatra vyapak or vyapya roopon main vartmaan he or jiskaa astitv sahaj rup he. granth main un angon kaa bhi varnan he jinamein se pratham teen main sristirahasy, kaayaparichay, pindbrahmad, anahatnaad evam niranjan kaa vivaran he; agle teen main yoga sadhana, niraalamb kii sthiti, aatmavichaar, sahaj samadhi aadi kii charchaa kii gai he tathaa shesh do main sampurna vishwa ke hi aatmaswaroop hone or aatmasthiti ke liye dayaa, vivek aadi ke anusaar chalane ke vishay main kaha gaya he. 
 iske anuyaayiyon main sabhi jati ke log,, hai. wiliam crooke ne aghorpanth ke sarvapratham prachlit hone kaa sthaan raajputane ke abu parvat ko batalaaya he, kintu iske prachaar kaa pataa nepal, gujarat evam samarkand jaise dur sthanon tak bhi chalata he or iske anuyaayiyon kii sankhya bhi kam nahin he. 
 jo log apane ko 'aghori' vaa 'augarh' batalaakar is panth se apana sambandh jodate hai unamem adhiktar shavsaadhana karnaa, murde kaa maance khaanaa, uski khopadi main madiraa paan karnaa tathaa ghinauni vastuon kaa vyavhaar karnaa bhi dikh padataa he jo kadachit kapalikon kaa prabhaav ho. inke madiraa aadi seven kaa sambandh guru dattatreya ke saath bhi joda jaataa he jinka madkalash ke saath utpann hona bhi kaha gaya he. aghori kuch baton main un bekanfate jogi aughadon se bhi milte-julate hai jo nathpanth ke praarambhik saadhakon main gine jate hai or jinka aghor panth ke saath koi bhi sambandh nahin he. inamen nirvaani or grihasth donon hi hote hai or inaki veshbhusha main bhi sade athwa rangeen kapade hone kaa koi kadaa niyam nahin he. aghoriyon ke sir par jataa, gale main sphatik kii maala tathaa qamar main ghaangharaa or haath main trishul rahata he jisase darshakon ko bhay lagata he.
 aghor panth kii 'ghure' naam kii shakha ke prachaar kshetra kaa pataa nahin chalata kintu 'sarbhangi' shakha kaa astitv visheshkar champaran jile main dikhta he jahaan par bhinakram, techmanram, bheekhanram, sadanand baba evam balkhand baba jaise anek acharya ho chuke hai. inamen se kai kii rachanaayen prachur maatra main uplabdh hai or unase is shakha kii vichaardhaara par bhi bahut prakaash padataa he.
 aghor panth ke praneta bhagwaan shiv maane jate hai. kaha jaataa he ki bhagwaan shiv ne swayan aghor panth ko pratipaadit kiya tha. avadhoot bhagwaan dattatreya ko bhi aghorshastra kaa guru mana jaataa he. avadhoot dattatreya ko bhagwaan shiv kaa avatar bhi maanate hai. aghor sampradaay ke vishwaason ke anusaar brahma, vishnu or shiv in teenon ke ansh or sthool rup main dattatreya ji ne avatar liya. aghor sampradaay ke ek sant ke rup main baba kinaaraam kii puja hoti he. aghor sampradaay ke vyakti shiv ji ke anuyaayi hote hai. inke anusaar shiv swayan main sampurna hai or jad, chetan samast roopon main vidyaman hai. is sharir or man ko saadh kar or jad-chetan or sabhi sthitiyon kaa anubhav kar ke or inhen jaan kar moksh kii prapti kii ja sakati he.   
 aghor sadhnaayen mukhyatah shmashaan ghaaton or nirjan sthanon par kii jaati he. shav sadhana ek vishesh kriya he jiske dwaara swayan ke astitv ke vibhinn charnon kii pratikatmak rup main anubhav kiya jaataa he. aghor vishwaas ke anusaar aghor shabd multah do shabdon 'a' or 'ghor' se mil kar bana he jiskaa arth he jo ki ghor na ho arthath sahaj or saral ho. prayek maanav janmajaat rup se aghor arthath sahaj hota he. balak jyon jyon bada hota he tyon vah antar karnaa sikh jaataa he or baad main uske andar vibhinn buraaiyaan or asahjataaen ghar kar leti hai or vah apane mul prakruti yani aghor rup main nahin rah jaataa. aghor sadhana ke dwaara punah apane sahaj or mul rup main aa sakate hai or is mul rup kaa gyaan hone par hi moksh kii prapti sambhav he. aghor sampradaay ke sadhak samadrushti ke liye nar mundon kii maala pahante hai or nar mundon ko paatr ke taur par prayog bhi karte hai. chita ke bhasma kaa sharir par lepan or chitaagni par bhojan pakaana ityadi saamaanya kaary hai. aghor drushti main sthaan bhed bhi nahin hota arthath mahal yaa shmashaan ghat ek samaan hote hai.
 varanasi yaa kaashi ko bharat ke sabase pramukh aghor sthaan ke taur par maanate hai. bhagwaan shiv kii swayan kii nagari hone ke kaaran yahaan vibhinn aghor saadhakon ne tapasya bhi kii he. yahaan baba kinaram kaa sthal ek mahatvapurn tirth bhi he. kaashi ke atirikt gujarat ke junagarh kaa girnaar parvat bhi ek mahatvapurn sthaan he. junagarh ko avadhoot bhagwaan dattatreya ke tapasya sthal ke rup main jaanate hai. 
 aghor sampradaay ke sadhak mritak ke maance ke bhakshan ke liye bhi jane jate hai. mritak kaa maance jahaan ek ore saamaanya janata main asprishy hota he vahiin ise aghor ek prakritik padaarth ke rup main dekhte hai or ise udrastha kar ek prakritik chakra ko santulit karne kaa kaary karte hai. mrit maance bhakshan ke peeche unki samdarshi drushti viksit karne kii bhaavana bhi kaam karti he. kuch pramaanon ke anusaar aghor sadhak mrit maance se shuddh shaakaahaari mithaiyaan banane kii kshamta bhi rakhte hai. lok maanas main aghor sampradaay ke bare main anek bhrantiya or rahasy kathaayen bhi prachlit hai. aghor vigyaan main in sab bhrantiyon ko khaarij kar ke in kriyaaon or vishwaason ko vishuddh vigyaan ke rup main taarkik bhang se pratishthit kiya gaya he.
 hindu athwa sanathan · buddha · sikh · jain · islam · anya
