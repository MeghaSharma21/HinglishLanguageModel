 kazakh madhya asia ke uttari bhaag main basane vaali ek turki-bhashi jati kaa naam he. kazakhstan kii adhikansh aabaadi isi nasl kii he, haalaanki kazakh samudaay bahut se anya deshon main bhi milte hai, jaise ki uzbekistan, mongolia, rus or china ke shinjiyang praant main. vishwa bhar main 1.3 se lekar 1.5 karod kazakh log hai or inamen se adhiktar kii maatrubhaasha kazakh bhashaa he. kazakh log bahut se pracheen turki jatiyon ke vanshaj hai, jaise ki argin, khazar, karluk, kipachak or kuman. mana jaataa he ki inamen kuch had tak madhya asia kii kuch irani bhashaayen bolne vaali jatiyaan bhi shaamil ho gai. kazakh log siberia se lekar krishna sagar tak faile hue the or jab is kshetra main turki-mongol logon kaa raaj chalaa tab bhi ve madhya asia main hi based rahe.
 itihaaskaaron main 'kazakh' naam ke strot ko lekar matbhed he. kuch kehete hai ki yah turki bhashaaon ke 'qaz' shabd se aata he jiskaa arth 'ghummakad' he, kyonki kazakh log stapi kshetra ke kanaabadosh the. anya vidwaan kehete hai ki yah mongol bhashaa ke 'khasaq' shabd se aayaa jo saamaan lekar jane ke liye ek pahiye vaali gaadi hoti he or jiskaa istemaal kazakh log stapi par jagah se jagah jate hue kiya karte the. teesri raay yah he ki yah pracheen turki shabd 'qazagaaq' se aayaa he, jiskaa arth he 'batorna' yaa 'milanaa', yani 'qazagaaq' vah vyakti hua jo apana faaydaa or laabh dhundhen.
 kazakh log dekhne main mongol dikhte hai lekin inamen halkaa europea prabhaav bhi dikhataa he. inamen se adhiktar ke bal kaale or ankhen kaaki hoti hai, haalanki neeli-hari aankhon vaale or laal-bhure baalo vaale bhi kabhi-kabhi nazar aate hai. inkaa rang gora yaa halkaa genhua hota he.
 anuvanshiki nazariye se 55% kazakhon kaa matruvansh asian he, jisamen matruvansh samooh di, si, ji or zad 36.2% hai, e or fif 6.9% hai or anya asian matruvansh samooh 11.9% hai. 41% kazakhon kaa matruvansh samooh pashchim uresia se he, jisamen ech, ke, je, tii, yu5 or anya samooh shaamil hai.
 kazakh log adhiktar sunni islam ke anuyaayi hote hai. bahut se kazakh apane islam se purv ke dharm ke tatwon ko bhi apane jivan main sammilit karte hai. inamen nazar, tasbih or ojhaaon kii prathaen shaamil hai.
