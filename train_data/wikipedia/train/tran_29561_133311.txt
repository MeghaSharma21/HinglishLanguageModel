 vilakshan pratibha ne banaaya chakresh ko atuly sagar. prem, karuna, dayaa, saahas, seva - bhav va gyaan sabhi gun ek vyakti main paye jaaen to nishchit rup se vah vishisht vyaktitatv hi hoga. itani vishistataaon ke saath vairagay bhi jud jaye to yah vishistataa vilakshan ho jaati hai. pehle seva phir samaaj seva va uske baad jeev maatr kii seva ne ek chote se gaanv ke chakresh ko atuly sagar bana diya. jaisaa naam mila vaise hi kaary bhi samay ke saath moort rup lete ja rahe hai. mahaj chah maheenon main chakresh se atuly sagar bane vyaktitv ne gyaan rupi sagar kaa viraat rup le liya hai. madhyapradesh ke khargon jile ke ek chote se gaanv pipalgon main vimala devi tathaa somachandra jain ke ghar is vishisht pratibha ne 3 july 1980 ko janm liya. bachapan se hi kushagra, padhne-likhane tathaa aadhyatm main chakresh kii gahari ruchi rahi. samay ke saath is ruchi ne vividh rup dhaaran kiye.
 kishoravastha tak pahunchate hue chakresh ko apni vay se bady umr ke saathiyon ne patrkaar naam de diya. deen-hin va samaaj seva ke bhav ne satraa varsh kii aayu main hi chakresh kii khyaati dur-dur tak failaa di. har samaaj tathaa vibhaag main unki apni pahchaan bani. logon kaa prem-bhav bhi unase badhata hi chalaa gaya. khyaati tathaa seva-bhav ke kaaran chakresh ko tehsil patrkaar mandal ke mahaamantri, mitra milan vaachanalay ke sansthaapak, yuva chetana manch ke sanchaalak, nagar mandal ke prachaar mantri or bhi kai sansthon ke vishisht padon par rahane ke avasar mili. shreshth mulyon ko kaayam rakhte hue ve maanav maatr kii seva main jute rahe. is bich man main maanav kii nahin jeev tath puure sansar kii seva kii bhavanaaen hryday main balwati hone lagi. maanav seva ke saath ishwar seva ne chakresh ko aadhyatmikta kii taraf unmukh kiya. umr badhane ke saath paramatma se aasakti adhik hone lagi. dhire-dhire vairagay kaa bhav bhi man main hichakele lene laga. paramatma ke prati agaadh aasthaa use 1 farvari 1998 ko bijolaya le gai. vahaan par acharya shri vardhamansagar ji maharaj sasangh virajman the. vahaan par aryika shri vardhit mati mataji kii prerana se 10 farvari ko 3 varsh kaa brahmacharya vrath acharya shri se liya. vahaan par panchakalyanak bhi chal rahaa tha. yah din tha tap kalyanak kaa. yaheen se chakresh ne aadhyatm kii sidhiyon par kadam rakhana shuru kiya. uske baad 1998 me ajmer main aryika shri vardhitmati mataji kii prerana se acharya shri vardhaman sagar ji se aaajeevan brahmacharya vrath le liya. 
 acharya maharaj ne chakresh kii aadhyatm ruchi dekhakar use sanghasth aryika shri vardhit maati mataji ko chakresh kii dharmik shiksha kii jimmedaari saunp di. sangh main rahakar seva, adhyayan karne laga. iske baad chakrash aadhyatm jagat main ram gaye. yahaan saprman ke saath unke gyaan va seva-bhav main uttarottar vruddhi hoti rahi. apni pratibha va pravritiyon se chakrash kuch hi dinon main samaaj, vidwaanon or acharyaganon main valsalya ke paatr ban gaye. lekhan main nipun hone ke kaaran aacharyon ne dharm ke prachaar-prasar kaa daayitv chakresh ko saunp diya. yahaan se ek nayaa safar shuru hua. dharm ke prachaar prasar ke liye unhone kai jagahon kii yatra kar anekon anubhav liye. anubhav va nit nae aadhyatmik gyaan ke aadan-pradaan ne chakresh kii khyaati ko badhaaya. chaar varsh tak acharya vardhamansagar maharaj ji kii paavan nishra main rahane ke baad unki ajna se ve bhattarak shri charukirti swamiji ke paas gaye. swamiji ke nirdesan main chakresh ne 16 navambar varsh 2006 main aadhyatmik masik patrika shriphal ke sampadan kaa kaary shuru kiya. patrika ke madhyam se dharm ko nai unchaiyaan mili. dur - dur se sant - mahatmaon ke upadesh logon tak pahunchane lage. thode hi samay main patrika kii lokapriyata babbti gai. is sabake babajood chakresh ke man main kuch nayaa karne kii tamanna unhen udwelit karti rahati thi. purv main tay kiye apane lakshya ko lekar vah chintit rahete the.
 ...or le lee kshullak diksha
 isi bich ek din chakresh ke man main diksha kaa bhav jaagrit ho gaya va unhone diksha lene kaa maanas bana liya. man main guru ke aashirwad ko lekar sanshay tha. lekin, kehete hai ki sristi ke uddharak ko koi roak nahin saktaa.
 chakresh dharm kii khoj main rajasthan ke duungarpur jile me aantari gaanv main chal rahe acharya abhinandan sagar ji maharaj ji ke bhavy kaarykram ke ek din baad 19 april ko ja pahunche. bas phir kya tha jeev se jeev mil or guru se shishy. chakresh ne acharya shri abhinandan sagar ji maharaj se diksha ke liye nivedan kiya. unhone 23 april 2008 ko dencha main kshullak diksha de di. acharya ne chakresh ke atuly saahas ko dekh unka naam atulyasagar rakh diya. us din se chakresh kshullak shri 105 atuly sagar maharaj ke naam se pahachaane jane lage. acharya abhinandan sagar ji maharaj ke saannnidhya main atuly sagar parahit main lage hue hai. atuly sagar kaa paavan saannnidhya chaturmaas ke dauraan duungarpur nagarvasiyon ko mila. yahaan dharm kii aviral rasadhara main dharmavalambeeyon ne gote lagaaein. 
 maatr 72 ghante me diksha kaa shriphal, ghar tyaag, binaui, shriphal parivaar bhaar or kisi ko dena, diksha nimitt vidhaan, 24 ghante kii yatra, uske baad diksha lenaa yah sab kaa saahas karnaa itnaa aasaan nahin tha par chakresh ne kar dikhaaya.
 duungarpur chaturmaas ke baad vihaar kar jaipur, dilli, kalakatta, shikharji, guvahati, silchar, vihaar kar ke vagarh main duungarpur, aantari, obari, sagawada, sagawada colony, main vihaar kar dharm va aadhyatm kaa prachaar prasar kiya.
