 bhaironsingh shekhavat bharat ke uparashtrapati the. ve 19 agast 2002 se 21 july 2007 tak is pad par rahe. ve 1977 se 1980, 1990 se 1992 or 1993 se 1998 tak rajasthan ke mukhyamantri bhi rahe. ve bhartiya janata party ke sadsy the.
 bhaironsingh shekhavat kaa janm tatkaalik jaipur riyasat ke gaanv khachariyavaas main hua tha. yah gaanv ab rajasthan ke sikar jile main he. inke pita kaa naam shri devi singh shekhavat or mata kaa naam shrimati banne kanvar tha. gaanv kii paathshaala main akshar-gyaan praapt kiya. hai-skool kii shiksha gaanv se tees kilometre dur jobaner se praapt kii, jahaan padhane ke liye paidal janaa padataa tha. hai skool karne ke pashchaat jaipur ke maharaja college main daakhila liya hi tha ki pita kaa dehanth ho gaya or parivaar ke aath praaniyon kaa bharan-poshan kaa bhaar kishor kandhon par aa padaa, falswaroop hal haath main uthaanaa padaa. baad main police kii naukari bhi kii; par usamen man nahin rama or tyaagptr dekar waapas kheti karne lage.
 swatantraaa-prapti ke pashchaat loktantr kii sthapana main aam naagarik ke liye unnati ke dwaar khol die. rajasthan main varsh 1952 main vidhansabha kii sthapana hui to shekhavat ne bhi bhagya aajamaaya or vidhayak ban gaye. phir peeche mud kar nahin dekha tathaa seedhi-dar-seedhi chadhate hue vipaksh ke netaa, mukhyamantri or uparashtrapati pad tak pahunch gaye.
