 rashtriya police ayog bharat main 1977 main janata party kii sarkaar banane ke baad police sudhaar ke liye anushansa karne ke liye 15 navambar 1977 ko gathit ek ayog tha. shri dharam vir iske adhyaksh the.
 is ayog ne report dene kii shuruyaat 1981 se kii. farvari 1979 or may 1981 ke bich isane kul aath rapaten deen. pratham do rapaton ke baad hi 1980 main janata party kii sarkaar gir gayi or indira gandhi satta main waapas aayin. iske baad is ayog ke astitv par hi sankat ke badal mandaraane lage.
 ayog ke anusaar har pradesh main ek "state security kamishan" kaa gathan hona chahie, uske anveshan sambandhi kaary ko shanti vyavastha sambandhi kaary se alag kiya janaa chahie, police pramukh kii niyukti ek vishesh prakriya dwaara honi chahie taaki keval yogya vyakti kaa hi is jimmedaar pad ke liye chayan ho sake. chayan hone ke pashchaat unka nunatam sevakaal hona chahie tathaa ek naye police adhinium ko lagu kiya janaa chahie. 
 durbhaagya se in sanstutiyon par koi khaas kaarywahi nahin hui. kuch kam mahatv kii sanstutiyon ko sweekaar karke shesh puri report ko nazarandaaj kar diya gaya. har sarkaar ko yahi thik laga ki purana dhaancha hi bana rahe or police kaa vah jaisaa bhi upyog yaa durupyog karnaa chaahe, kar sake.
