 hindu dharm main ekadshi kaa vrath mahatvapurn sthaan rakhata he. prayek varsh choubees ekadashiyaan hoti hai. jab adhikmas yaa malmaas aata he tab inaki sankhya badhkar 26 ho jaati he. hindu dharm main kaha gaya he ki sansar main utpann hone vaala koi bhi aisa manushya nahin he jisase jane anjaane paap nahin hua ho. paap ek prakaar kii galati he jiske liye hamen dand bhogana hota he. ishwariya vidhaan ke anusaar paap ke dand se bachaa ja saktaa hai agar papamochini ekadshi kaa vrath rakhen.
 puraanon ke anusaar caitra krishna paksh kii ekadshi paap mochini he arthath paap ko nasht karne vaali. swayan bhagwaan shri krishna ne ise arjuna se kaha he. katha ke anusaar bhagwaan arjuna se kehete hai, raja mandhata ne ek samay main lomash rishi se jab poocha ki prabhu yah bataaen ki manushya jo jane anjaane paap karm karata he usase kaise mukt ho saktaa he.
 raja mandhata ke is prashn ke jawaab main lomash rishi ne raja ko ek kahani sunai ki chaitrarath naamak sundar van main chyavan rishi ke putr medhaavi rishi tapasya main leen the. is van main ek din manjughosha naamak apsara kii nazar rishi par padi to vah unpar mohit ho gayi or unhen apni ore aakarshith karne hetu ytn karne lagi. kaamdev bhi us samay udhar se guzar rahe the ki unki nazar apsara par gayi or vah uski manobhaavna ko samajhate hue uski sahaayta karne lage. apsara apane ytn main safal hui or rishi kampidit ho gayi.
 kaam ke vash main hokar rishi shiv kii tapasya kaa vrath bhul gayi or apsara ke saath raman karne lage. kai varshon ke baad jab unki chetana jaagi to unhen ehsaas hua ki vah shiv kii tapasya se virat ho chuke hai unhen tab us apsara par bahut krodh hua or tapasya bhang karne kaa doshi jaanakar rishi ne apsara ko shraap de diya ki tum pishaachini ban jaao. shraap se du:khee hokar vah rishi ke pairon par gir padi or shraap se mukti ke liye anunay karne lagi.
 medhaavi rishi ne tab us apsara ko vidhi sahit caitra krishna ekadshi kaa vrath karne ke liye kaha. bhoga main nimagn rahane ke kaaran rishi kaa tej bhi lop ho gaya tha at: rishi ne bhi is ekadshi kaa vrath kiya jisase unka paap nasht ho gaya. udhar apsara bhi is vrath ke prabhaav se pishaach yoni se mukt ho gayi or use sundar rup praapt hua va swarg ke liye prasthaan kar gayi.
 is vrath ke vishay main bhavishyottar puraana main vistaar se varnan kiya gaya he. is vrath main bhagwaan vishnu ke chaturbhuj rup kii puja kii jaati he. vrati dashami tithi ko ek baar satvik bhojan kare or man se bhoga vilaas kii bhaavana ko nikaalkar hari main man ko lagaaein. ekadshi ke din suryoday kaal main snaan karke vrath kaa sankalp karen. sankalp ke uparant shodshopchaar sahit shri vishnu kii puja karen. puja ke pashchaat bhagwaan ke samaksh baithkar bhagavad katha kaa paath athwa shravan karen. ekadshi tithi ko jaagran karne se kai guna punya miltaa he at: raatri main bhi niraahaar rahakar bhajan kirthan karte hue jaagran karen. dwadashi ke din praat: snaan karke vishnu bhagwaan kii puja karen phir brahmanon ko bhojan karwaakar dakshina sahit vidaa karen pashchaat swayan bhojan karen.
