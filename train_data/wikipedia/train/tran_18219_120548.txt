 dharamshastra main vyapaariyon ke sangh ke liye praaia: 'negam' shabd prayukt hua he. nigam shabd nagar kaa dyotak tha, kintu kuch sthalon par yah spasht he ki nigam ek vishesh prakaar kaa nagar tha jiskaa sambandh vyapaariyon se tha. vrihatkalpasutra bhashya main nigam lenden kaa kaam karanevaale vyapaariyon kii basti ke arth main aata he- sangrahik nigam keval yahi kaary karte the or asangrahik nigam iske atirikt duusare kaary bhi karte the. nigam kaa upyog vyapaariyon ke samooh or sangh ke liye bhi hua he. vaishali se praapt chauthi shatabdi ke ant kii ore kii kuch mudraayen shreshthi, saarthwah or kulikon ke nigam kii hai. aisi mudraayen bhita se bhi praapt hui hai. amravati ke 'dhankatakas nigamas' lekh main bhi nigam kaa upyog nagar ke liye nahin apitu vyapaariyon ke sangh ke rup main hua he. nigam shabd kaa yah upyog isa purv teesri shatabdi kii ek mudra main bhi miltaa he jisamen 'shaahijitiye nigamash' lekh utkeern he.
 vyapaariyon or kaarigaron ke sangh ke liye smritiyon main anek shabd prayukt hue hai- shrenee, pug, gana, vraat, sangh or negam. ye shabd samuhik sanghathanon ke liye bina kisi antar ke saadhaaran shabdon ke rup main bhi prayukt hue hai, kintu kaal or sthaan ke bhed ke saath hi inke vishisht sankuchit arth bhi dekhne ko milte hai. smriti tikaaon or niabandh granthon main bhi inke prayog main vibhinn paramparaayen milti hai. kintu phir bhi itnaa kaha ja saktaa he ki inamen se shrenee shabd aarthik sanghathanon kaa dyotak saadhaaran shabd hote hue bhi vishesh rup se udyogon ke liye tha arthath yah ek hi udyog athwa shilp ke kaarigaron kaa sanghathan tha. vyapaariyon kaa sanghathan praaia: negam kehalaata tha.
 brihadaaranyak upanishad main vaishyon ko 'ganashah' kaha gaya he; ve sahakaarita ke dwaara hi dhanoparjan kar sakate hai, vaiyaktik parishram se nahin; samuhik sanghathan unke liye swaabhaavik he. vaidic kaal main hamen gana, vraat, ganpati or shreshthi shabd milte hai jo anuvarthi kaal main aarthik sanghathanon ke saath sambandhit the. inase samuhik sansthaaon ke vikaas kii praarambhik avasthaa kaa sanket hota he. buddha ke yug kii visheshta thi sabhi kshetron main samuhik sanghathanon kaa badhata hua mahatv. aarthik jivan main bhi yah parampara dikhalaai padati he. is kaal main shreniyon ke viksit rup kaa pramaan teen pravritiyon main parilakshith hota he- vyavsaayon kaa vanshanukramik hona, udyogon kaa sthaniyakaran or jettthak athwa pramukh ke naam se pradhan kaa pad.
 kintu shreniyon ke samvidhan or kaarividhi kaa gyaan hamen smritiyon se hi hota he. dharmasutron ke kaal main sambhavat: in niyamon ko sthir rup nahin mil paaya tha. smritiyon main in niyamon kaa mahatv kramash: badhata gaya. shrenee kii samuhik sampatti main samuhik rup main kiye jane vaale kisi kaary main, usase hone vaale haani athwa laabh main saadharantaya sabhi sadasyon kaa samaan bhaag, adhikaar tathaa uttardaayitv hota tha kaarigaron ke sanghathan main sadasyon dwaara kiye janevaale kaary ke anusaar bhi unke bhaag or uttardaayitv kaa nirdhaaran hota tha. shreniyon ke apane samvidhan or kaary ko sucharu rup main karne ke liye nishchit niyam the. raja kaa kartavya tha ki in niyamon kaa paalan or sangrakshan kare. sangh kii sabha main yadi koi sadsy uchit kaa virodh kare, nirarthak baat kahe athwa kisi vaktaa ko bolne kaa avasar na de us samay use dandit karne kaa niyam tha. shrenee ke kaary kaa prabandh karne ke liye 2, 3 athwa 5 kaarychintak hote the. in sanghathanon ko apane sadasyon par vyapak adhikaar praapt the. sadasyon ke paraspar jhagadon kaa nirnay karne ke liye shreniyan nyaayalayon kaa bhi kaam karti thim. shreniyon ko apane kaary main puri swatantraaa thi. raja usee avasthaa main hastkshep karata tha jab vah shrenee kaa kisi prakaar se ahit hone kii sambhaavna dekhtaa tha. shreniyon kii sainik shakti bhi naganya nahin thi. shreniyon kaa sthayitv or samaaj main unki pratishtha kaa ek mukhar pramaan yah he ki kisi punya krity kaa sthaayee aayojan karne ke liye log shreniyon ke paas nishchit dhan jamaa kar dete the jiske vyaaj ke rup main shrenee us kaary kaa prabandh karti thi. shreniyon ke is prakaar bank kaa kaary karne kaa pramaan anek pracheen abhilekhon se miltaa he jinamein sabase pracheen nasik or junnar ke hai. mandsor ke ek abhilekh se gyaat hota he ki shrenee ke sadsy apane nijee udyog ke atirikt anya kai kaaryon main bhi kushal hote the.
 pracheen kaal main in sanghathanon kaa prasar or prachlan bahut adhik tha. jaatakon tathaa jain granth 'prashn vyakaran' or 'jambudweepaprajipti' main shrenee ke rup main sangathit vyavsaayon or shilpon kii sankhya, 18 batalaai gai he. mahavastu main bhi aisi anek shreniyon ke naam ginaae gaye hai. abhilekhon se bhi aisi sthiti kaa samarthan hota he. vibhinn vyavsaayon ke kitne adhik log shreniyon ke sadsy hote the iskaa kuch abhas nasik se mili 120 i. ke ek abhilekh se hota he jo govardhan main hi tantuyon kii do shreniyon kaa ullekh karata he.
 purv madhyakaal main shreniyon kii sthiti main parivartan dikhalaai padataa he. unka sanghathan shithil ho chalaa tha, sadasyon par unka niyantran prabhaavapurn nahin rahaa jisase raja ko unke kaaryon main praaia: hastkshep karnaa padataa tha. shrenee ke pradhan kii shakti bad rahi thi. shreniyon ke dwaara bainkon kaa kaary kiye jane ke bhi is kaal main kam udhaaharan milte hai. kuch shreniyan hi sanghathan ke prabhaav or niyantran ke ksheen hone par aage chalakar jati athwa upjati ke rup main parivartit ho gai.
 kai jataka kathaon main anek vyapaariyon ke dwaara samudrayatra athwa sthalayatra ke samay ek hokar kaary karne kaa ullekh aata he. inamen setthi kii bhi charchaa milti he jise sambhavat: vyapaariyon ke pratinidhi ke rup main rajdurbar main manyata praapt thi. 'divyavdaan' or 'dashakumarcharit' se vyapaariyon ke sangh kii kaarividhi or unke adhikaar or prabhaav kaa kuch ullekh miltaa he. shreniyon ke samvidhan or niyamon ke sambandh main upar jo kaha gaya he vah smritiyon main vyapaariyon ke sanghon ke liye bhi nirdisht he. kabhi kabhi vishisht saamagree athwa vyapaarik kaary vishesh ke vyapaariyon kaa pruthak sangh bhi hota tha. vaishali kii mudraon se gyaat hota he ki shreshthi, saarthwah or balki kulik logon kaa ek sammilit sangh tha jisaki shakhaayen uttari bharat ke anek nagaron main faili thim. shakhaon se jo patr bheje jate the unpar sammilit sangh ke saath hi shakha ke pramukh athwa kaaryvahak adhikari kii bhi mudra lagati thi. vyapaariyon kaa sangh shreniyon kii tulana main purv madhyakaal main bhi sangathit or prabhaavapurn rahaa. dakshin bharat ke abhilekhon se anek shaktishaalee vyapaarik sanghon ke kaaryon kaa vivaran praapt hota he. inaki sadsyta or kaaryakshetra vistrut the. inaki apni paramparaayen thim jinka ye samuchit aadar karte the. inamen sabase adhik prasiddh sangh naanaa desh-tishaiyayirattu anzurruvar tha jo 11veen or 12veen shatabdi main myanmar or sumatra tak vyapaar karata tha.
