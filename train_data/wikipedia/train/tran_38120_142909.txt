 jhansi kii rani regiment azaad hind fuj kii ek mahila regiment thi, jo 1942 main bhartiya rashtrianvaadio dwaara dakshin-purv asia main japani sahaayta se aupniveshik bharat ko british raaj se azaadi dilwane ke uddeshy se banaayi gayi thi. lakshmi swaminathan ke netritv main, is unit kaa nirmaan july 1943 main dakshin-purv asia kii pravasi bhartiya mahilaon ne swechha se kiya gaya. regiment kaa naam jhansi rajya kii rani, lakshmibai ke naam par rakhaa gaya tha.
 regiment ke gathan kii ghoshnaa subhash chandra bose ne 12 july 1943 ko kii thi. regiment kii adhikansh mahilaayein malayan rabar estate se aayi bhartiya mul kii kishor swayansevikaaye thi; bahut kam hi kabhi bharat main rahi thi. regiment kaa centre prarambh main singapore main sthit iske prashikshan shivi ke saath sthapit kiya gaya tha, jahaan lagbhag ek sau sattar cadet the. in cadeton ko unki shiksha ke anusaar gaiyr-kamishan adhikari yaa sipaahi kii rank di gai thi. baad main, rangoon or bangkok main shivi sthapit kiye gaye, or november 1943 tak is ikai main teen sau se adhik cadet the.
 cadeton kaa prashikshan singapore main 23 oktober 1943 ko shuru hua. sabhi rangarut anubhaagon or platon main vibhajit kiye gaye the, or unhen unki shaikshik yogyata ke anusaar gaiyr-kamishan adhikari or sipaahi ke pad die gaye the. in rangaruton ko saamaanya yaa yuddh paristhitiyon ke liye taiyaar karne ke liye drill or root march ke saath-saath ryaal, hathgole or baiyonet jaise hathiyaar chalaane kaa prashikshan bhi diya gaya tha. iske baad kai cadeton kaa chayan burma main jangal yuddh main adhik unnat prashikshan ke liye kiya gaya. 30 march 1944 ko regiment ke singapore prashikshan shivi main paanch sau sainikon kii pehali passing out parade hui.
 kuch 200 cadeton ko nursing prashikshan ke liye bhi chunaa gaya tha, jo baad main chand bibi nursing kor kaa hissaa bane the.
 iene ke imphal abhiyaan ke dauraan, jhansi kii rani regiment kii lagbhag sau sainikon kaa praarambhik dal memyo kii ore ravaanaa hua, jahaan inkaa iraadaa imphal ke patan ke baad bengal ke gangey maidaanon main pravesh karne ke liye ek agrani ikai banane tha. dal ke ek hisse ne memyo ke iene aspataal main nursing kaa kaam bhi sambhaala. imphal kii gheraabandi main vifal hone par iene ko vaapasi kerani padi, or iske baad jhansi kii rani regiment kii sainikon ko maunywa or memyo main tainaat iene sainikon kii raahat or dekhbhaal kaa kaam saunpa gaya. is regiment ne iske baad kisi bhi yuddh main hissaa nahin liya.
 rangoon ke patan, or shahar ke saath saath burma se bhi azaad hind sarkaar or subhash chandra bose kii vaapasi ke baad, burma main hi regiment kii kuch ikaayiyon ko bhang kar diya gaya, jabaki shesh ikaiyaan waapas ja rahi japani senaaon ke saath hi laut gai. peeche hatane ke dauraan inhen kai hawaii hamalon, or saath hi saath burmi pratirodh balon se kuch sangharshon kaa bhi saamana karnaa padaa. in hamalon ke peediton kii kul sankhya gyaat nahin he. kuch samay baad regiment ko puri tarah bhang kar diya gaya.
