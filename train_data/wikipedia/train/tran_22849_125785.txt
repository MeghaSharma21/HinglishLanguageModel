 ayodhyasingh upaadhyaay 'hariudh' hindi ke ek suprasiddh sahityakar the. ve 2 baar hindi sahitya sammelan ke sabhapati rah chuke hai or sammelan dwaara vidyavachaspati kii oopaadhi se sammanit kiye ja chuke hai. priy pravaas hariudh ji kaa sabase prasiddh or mahatvapurn granth he. yah hindi khadi boli kaa pratham mahakavy he or ise mangala prasad paritoshit puraskaar praapt ho chukaa he.
 hariudh ji kaa janm uttar pradesh ke azamgarh jile ke nizamabad naamak sthaan main hua. unke pita kaa naam pandit bholanath upaadhyaay tha. unhone sikh dharm apana kar apana naam bholaa singh rakh liya tha, vaise unke purvaj sanadhy brahman the. inke purvajon kaa mughal darbar main bada sammaan tha. inaki praarambhik shiksha nizamabad evam azamgarh main hui. paanch varsh kii avasthaa main inke chachaa ne inhen farsi padhaanaa shuru kar diya tha.
 hariudh ji nizamabad se middle pariksha paas karne ke pashchaat kaashi ke queens college main angrezi padhane ke liye gaye, kintu swasthya bighad jane ke kaaran unhen college chhodana padaa. unhone ghar par hi rah kar sanskrit, urdu, farsi or angreji aadi kaa adhyayan kiya or 1884 main nizamabad ke middle skool main adhyaaapak ho gaye. isi pad par kaary karte hue unhone narmal-pariksha pratham shrenee main uteern kii. inkaa vivaah anand kumari ke saath sampann hua.
 san 1889 main hariudh ji ko sarkari naukari mil gai. ve kanoongo ho gaye. is pad se san 1932 main avkaash grahan karne ke baad hariudh ji ne kaashi hindu vishvavidhyalay ke hindi vibhaag main avaitnaik shikshak ke rup se kai varshon tak adhyaapan kaary kiya. san 1941 tak ve isi pad par kaary karte rahe. uske baad yah nizamabad waapas chale aae. is adhyaapan kaary se mukt hone ke baad hariudh ji apane gaanv main rah kar hi sahitya-seva kaary karte rahe. apni sahitya-seva ke kaaran hariudh ji ne kaaphi kyaati arjeet kii. hindi sahitya sammelan ne unhen ek baar sammelan kaa sabhapati banaaya or vidyavachaspati kii oopaadhi se sammanit kiya. san 1945 i0 main nizamabad main inkaa dehavsaan ho gaya.
 hariudh ji ne theth hindi kaa thaath, adhkhila phool, hindi bhashaa or sahitya kaa vikaas aadi granth-granthon kii bhi rachana kii, kintu multah ve kavi hi the unke ullekhneey granthon main shaamil hai: -
 priy pravaas, hariudh ji kaa sabase prasiddh or mahatvapurn granth he. yah hindi khadi boli kaa pratham mahakavy he. ise manglaprasad puraskaar praapt ho chukaa he.
 varnya vishay- hariudh ji ne vividh vishyon par kavy rachana kii he. yah unki visheshta he ki unhone krishna-radha, ram-sita se sambandhit vishyon ke saath-saath aadhunik samasyaon ko bhi liya he or un par naveen dhang se apane vichaar prastut kiye hai. pracheen or aadhunik bhaavon ke mishran se unke kavy main ek adbhut chamatkaar utpann ho gaya he.
 viyog tathaa vatsalya-varnan- priy pravaas main krishna ke mathura gaman tathaa uske baad braj kii dasha kaa maarmik varnan he. krishna ke viyog main sara braj dukhi he. radha kii sthiti to akathaneey he. nand yashoda aadi bade vyakul hai. putr-viyog main vyathit yashoda kaa karun chitra hariudh ne khinchaa he, yah pathak ke hryday ko draveebhoot kar detaa he-
 lok-seva kii bhaavana- hariudh ji ne krishna ko ishwar rup main na dikhaa kar adarsh maanav or lok-sevak ke rup main chitrit kiya he. unhone swayan krishna ke mukh se kahalwaya he-
 krishna ke anuroop hi radha kaa charitra he ve donon kii bhagini anashriton kii maan or vishwa kii premika hai. apane priyatam krishna ke viyog kaa dukh sah kar bhi ve lok-hit kii kaamana karti hai-pyaare jeeven jag-hit karen, geh chaahe na aawein.
 prakruti-chithran- hariudh ji kaa prakruti chithran saraahneey he. apane kavy main unhen jahaan bhi avasar mila he, unhone prakruti kaa chithran kiya he. or use vividh roopon main apanaaya he.hariudh ji kaa prakruti-chithran sajiv or paristhitiyon ke anukool he. sambandhit praaniyon ke sukh main prakruti sukhi or dukh main dukhi dikhaai detii he. krishna ke viyog main braj ke vriksh bhi rote hai-
 jahaan hariudh ji ne vrikshon aadi ko ginane kaa praytn kiya he, vahaan unka prakruti-varnan kuch neeras kshor paramparaagat-sa lagata he, kintu aisa bahut kam hua he. adhiktar unka prakruti chithran saral or swaabhaavik or hrydaygrahi he. :sandhya kaa ek sundar drishy dekhie-
 hariudh ji ne brajabhasha or khadi boli donon main hi kavita kii he, kintu unki adhikansh rachanaayen khadi boli main hi hai.
 hariudh kii bhashaa praudh, pranjal or aakarshak he. kahin-kahin usamen urdu-farsi ke bhi shabd aa gaye hai. naveen or aprachlit shabdon kaa prayog bhi hua he. sanskrit ke tatsam shabdon kaa to itani adhikta he ki kahin-kahin unki kavita hindi kii na hokar sanskrit kii si hi prathit hone lagati he. radha kaa rup-varnan karte samay dekhie-
 bhashaa par hariudh ji kaa adbhut adhikaar praapt tha. ek ore jahaan unhone sanskrit-garbhit ucch saahitiyik bhashaa main kavita likhi vahaan duusari ore unhone saral tathaa muhaavareydaar vyaavhaarik bhashaa ko bhi safaltaapurvak apanaaya. unke chaupadon kii bhashaa isi prakaar kii he. ek udhaaharan lijie-
 hariudh ji ke kavy main praayah sampurna ras paae jate hai, runa viyog, shringaar or vatsalya ras kii purnroop se vyanjana. hariudh ji kii chand-yojana main paryaapt vividhta milti he. aarambh main unhone hindi ke pracheen chand kavitt sabaiya, chappay, doha aadi tathaa urdu ke chhandon kaa prayog kiya. baad main unhone indravajra, shikharini, malini vasant tilka, shardool, vikreedit mandakrantha aadi sanskrit ke chhandon ko bhi apanaaya.
 alankaar- reetikalin prabhaav ke kaaran hariudh ji alankaar priy he, kintu unki kavita-kamini alankaaron se bojhil nahin he. unki kavita main jo bhi alankaar hai, ve sahaj rup main aa gaye hai or ras kii abhivyakti main sahaayak siddh hue hai. hariudh ji ne shabdalankar or arthalankar donon hi ko safalataa purvak prayog kiya he. anupras, yamak, upama utpreksha, roopak unke priy alankaar hai.
 hariudh ji ne gadhy or padya donon hi kshetron main hindi kii seva kii. ve dvivedi yug ke pramukh kavi he. unhone sarvapratham khadi boli main kavy-rachana karke yah siddh kar diya ki usamen bhi brajabhasha ke samaan khadi boli kii kavita main bhi sarasata or madhurata aa sakati he. hariudh ji main ek shreshth kavi ke samast gun vidyaman the. 'unka priy pravaas' mahakavy apni kavyagat visheshtaon ke kaaran hindi mahakavyon main 'mil-stone' mana jaataa he. shri sooryakanth treepathi 'niraala' ke shabdon main hariudh ji kaa mahatv or adhik spasht ho jaataa he-'inaki yah ek sabase badi visheshta he ki ye hindi ke saarvbhaum kavi hai. khadi boli, urdu ke muhaavarey, brajabhasha, kathin-saral sab prakaar kii kavita kii rachana kar sakate hai.
