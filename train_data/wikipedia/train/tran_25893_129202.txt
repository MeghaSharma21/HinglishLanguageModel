 chamagadad akaash main udne vaala ek standhari praani he, jo apni 1000 se bhi adhik prajatiyon ke saath stanadhariyon ke duusare sabase bade kul kaa nirmaan karata he. ye purna rup se nishachar hote hai or pedo kii daali athwa andheri gufaaon ke andar ulta latake rahete hai. inako do samoohon me vibhajit kiya jaataa he, pehla samooh falbhakshi bade chamagadad kaa hota he, jo dekh kar or soongh kar apana bhojan dhundte hai jabaki doosraa samooh kitbhakshi chote chamagadad kaa hota he, jo pratidhwani dwaara sthiti nirdhaaran vidhi ke dwaara apana bhojan talashte hai. yah ekmaatr aisa standhari he jo ud saktaa he tathaa raat main bhi ud saktaa he. iske agrabahu pankh me parivartit ho gayi hai jo dekhne main jhilli ke samaan lagate hai. twachaa kii yah jhilli gardan se lekar haath kii anguliyon tathaa sharir ke parshvabhaag se hoti hui punch tak chali jaati he evam pankh kaa nirmaan karti he. pichhali taangen patali, choti or nakhyukt hoti hai. iske sharir par bal kam hi hote hai. sir ke donon ore bade-bade karnapallav paye jate hai. chamagadad ke pankhon kaa aakaar 2.9 centimetre se lekar 1500 centimetre tak tathaa inkaa vajan 2 gram se 1200 gram tak hota he.
 chamagadad ulate latakate hai kyon ki ulte latake rahane se ve badi aasaani se udaan bhar sakate hai. pakshiyon kii tarah ve zamin se udaan nahin bhar pate, kyonki unke pankh bharpoor uthaan nahin dete or unke pichley pair itane chote or aviksit hote hai ki wo daud kar gati nahin pakad pate. chamagadad aamtaur par andheri gufaaon main dinabhar aaraam karte hai, sote hai or raat ko hi nikalate hai. ye sote hue gir kyon nahin jate iskaa kaaran ye he ki chamagadad ke pairon kii nasen is tarah vyavasthit hai, ki unka vazan hi unke panjon ko majbooti ke saath pakadaney main madad karata he.
