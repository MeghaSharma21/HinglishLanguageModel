 ashok kumaar hindi filmon ke ek abhinayta the. san 1999 main bharat sarkaar ne unhen kala ke kshetra main unke yogadanon ke liye padam bhushan se sammanit kiya. ye maharashtra rajya se the.
 hindi film industry main dada muni ke naam se mashhoor kumaar kaa janm ek madhyam vargeey bengali parivaar main hua tha. inke pita kunjalaal ganguli peshey se vakil the. ashok kumaar ne apni praarambhik shiksha madhyapradesh ke khandwa shahar main praapt kii. baad me unhone apni snaatak kii shiksha elahabaad vishvavidhyalay se puri kii. is dauraan unki dosti shashdhar mukherjee se hui. bhai bahano main sabase bade ashok kumaar kii bachapan se hi filmon me kaam karke shoharat kii buladiyo par pahunchane kii chahat thi, lekin vah abhinayta nahin balkinirdeshak bananaa chaahate the. apni dosti ko rishte me badalte hue ashok kumaar ne apni iklauti bahan kii shaadi shashdhar se kar di. san 1934 me new theatre me bataur leboratory assistant kaam kar rahe ashok kumaar ko unke bahanoi shashdhar mukherjee ne bambai tokies main apane paas bula liya.
 1936 me bambe tokies kii film ke nirmaan ke dauraan film ke abhinayta najam ul hasan ne kisi karanvash film main kaam karne se manaa kar diya. is vikat paristhiti main bambe tokies ke maalik himanshu raay kaa dhyaan ashok kumaar par gaya or unhone unase film main bataur abhinayta kaam karne kii peshkash kii. iske saath hi 'jivan naiya' se ashok kumaar kaa bataur abhinayta filmi safar shuru ho gaya.1937 me ashok kumaar ko bambe tokies ke binar tale pradarshit film 'achhut kanya' main kaam karne kaa mauka mila. is film main jivan naiya ke baad 'devika rani' phir se unki nayika bani. film me ashok kumaar ek brahman yuvak ke kirdaar me the, jinhen ek achhut ladki se pyaar ho jaataa he. saamaajik prishthbhumi par bani yah film kaaphi pasand kii gai or iske saath hi ashok kumaar bataur abhinayta film industry me apni pahchaan banane main safal ho gaye.iske baad devika rani ke saath ashok kumaar ne kai filmon main kaam kiya. in filmon main 1937 me pradarshit film izzat ke alaava film savitri or nirmala jaisi filmein shaamil hai. in filmon ko darshako ne pasand to kiya, lekin kamyaabi kaa shrey bajaae ashok kumaar ke film kii abhinetri devika rani ko diya gaya.iske baad unhone 1939 me pradarshit film kangan, bandhan 1940 or jhula 1941 main abhinetri lila chitnish ke saath kaam kiya. in filmon me unke abhinay ko darshako dwaara kaaphi saraahaa gaya, jiske baad ashok kumaar bataur abhinayta film industry me sthapit ho gaye.ashok kumaar ko 1943 me bambe takies kii ek anya film kismat main kaam karne kaa mauka mila. is film main ashok kumaar ne film industry ke abhinayta kii panrparik chhavi se baahar nikal kar apni ek alag chhavi banaai. is film me unhone pehali baar anti hero kii bhoomika kii or apni is bhoomika ke jariye bhi vah darshako kaa dhyaan apni ore aakarshith karne me safal rahe. kismat ne box aphis ke saare ricard todate hue kolkata ke chitra cinema haul main lagbhag chaar varsh tak lagaataar chalane kaa ricard banaaya.bambe tokies ke maalik himanshu raay kii maut ke baad 1943 main ashok kumaar bombai takies ko chhod filmistan studiyon chale gaye. varsh 1947 me devika rani ke bambai tokies chhod dene ke baad ashok kumaar ne bataur production chif bambai takies ke binar tale mashaal ziddee or majaboor jaisi kai filmon kaa nirmaan kiya.isi dauraan bombai tokies ke binar tale unhone 1949 main pradarshit superhit film mahal kaa nirmaan kiya. us film kii safalataa ne abhinetri madhubala ke saath-saath parshvagayika latamangeshkar ko bhi shoharat kii buladiyon par pahunchaa diya tha.
 pachaas ke dashak me bambai tokies se alag hone ke baad unhone apni khud kii company shuru kii or jupiter theatre ko bhi kharid liya. ashok kumaar production ke binar tale unhone sabase pehali film samaaj kaa nirmaan kiya, lekin yah film box aphis par buree tarah asafal rahi. iske baad unhonen apane binar tale film parinita bhi banaai. lagbhag teen varsh ke baad film nirmaan kshetra main ghaataa hone ke kaaran unhon apni production company band kar di.1953 me pradarshit film parinita ke nirmaan ke dauraan film ke nirdeshak bimal raay ke saath unki anban ho gai thi. jiske kaaran unhone bimal raay ke saath kaam karnaa band kar diya, lekin abhinetri nutan ke kehane par ashok kumaar ne ek baar phir se bimal roy ke saath 1963 me pradarshit film bandini me kaam kiya yah film hindi film ke itihaas main aaj bhi clasik filmon main shumaar kii jaati he.1967 me pradarshit film .jewalthief. main ashok kumaar ke abhinay kaa nayaa rup darshako ko dekhne ko mila. is film main vah apane sine karier me pehali baar khalanaayak kii bhoomika me dikhaai die. is film ke jariye bhi unhone darshako kaa bharpoor manoranjan kiya.abhinay me ai ekarupatha se bachane or swany ko charitra abhinayta ke rup me bhi sthapit karne ke liye ashok kumaar ne khud ko vibhinn bhoomikaaon main pesh kiya. inamen 1968 me pradarshit film arshivaad khaas taur par ullekhneey he. film main bemisaal abhinay ke liye unako sarvshereshth abhinayta ke rashtriya puraskaar se sammanit kiya gaya. is film me unka gaaya gaanaa rail gaadi-rail gaadi bacchon ke bich kaaphi lokapriy hua.
 1984 me doordarshan ke itihaas ke pehle shope opera humlog main vah serial ke sutaradhar kii bhoomika me dikhaai die or chote parde par bhi unhone darshako kaa bharpoor manoranjan kiya. doordarshan ke liye hi dadamuni ne bhimbhavani bahadur shah jafar or ujaale kii ore jaise serial me bhi apane abhinay kaa johar dikhaaya.
 ashok kumaar ko do baar sarvshereshth abhinayta ke film fere puraskaar se bhi nawaja gaya. pehali baar raakhi 1962 or duusari baar arshivaad 1968. iske alaava 1966 me pradarshit film afasana ke liye vah sahaayak abhinayta ke film fere award se bhi navaaje gaye. dadamuni ko hindi cinema ke kshetra main kiye gaye utkrishth sahyog ke liye 1988 main hindi cinema ke sarvocch sammaan dada sahab phalke puraskaar se sammaniashok kumaar bhartiya cinema ke ek pramukh abhinayta rahe hai. prasiddh gayak kishor kumaar bhi aapke hi sage bhai the. lagbhag chah dashak tak apane bemisaal abhinay se darshakon ke dil par raaj karne vaale ashok kumaar kaa nidhan 10 disambar 2001 ko hua.
