 bahu majjarbud yaa multiple miloma plasma cells kaa cancer he. plasma cells asthimajja yaa bonmero main paye jate hai or hamaare rakshaatantr ke pramukh sipaahi hai. yah ek kaarkaana he jahaan khun main pai jane vaali sabhi koshikaayen taiyaar hoti hai. yah rog 1848 main paribhaashit kiya gaya. 
 rakshaatantr main kai tarah kii koshikaayen hoti hai jo saath mil kar sankraman yaa kisi bahari akraman kaa muqabla karti hai. inamen limphosites pramukh hai. ye mukhyatah do tarah kii hoti hai tii-cells or bi-cells. jab sharir par kisi jeevanu kaa akraman hota he to bi-cells paripakv hokar plasma cells banate hai. ye plasma cells apni sataha par antibodies banaate hai, jo jeevanu se yuddh kar unka safaya karte hai. limphosites sharir ke kai hisson jaise lymph node, bonmero, aanton or khun main paye jate hai. lekin plasma cells amuman bonmero main hi paae jate hai. 
 jab plasma cells cancergrast hote hai, to ve aniyantrit hokar teji vibhajit hone lagate hai or ganth kaa rup le lete hai jise plasmacitama kehete hai. yadi ek hi ganth banati he to ise isolated yaa solitary plasmacitama kehete hai, lekin yadi ek se adhik ganthe banati hai to ise multiple miloma kehete hai. ye ganthen mukhyatah asthimajja main banati hai.multiple miloma main teji se badhate plasma cells bonmero main fail jate hai or duusari koshikaon ko badhane ke liye paryaapt jagah nahin mil paati he. falswaroop anya koshikaon kii aabaadi kam hone lagati he. 
 miloma ke pramukh lakshan creb nemonic dwaara yaad rakhe ja sakate hai. CRAB kaa matlab he: C = 'C'alcium elevated, R = 'R'enal failure, A = 'A'nemia, B = 'B'one lesions
 miloma main haddiyaan bhi kamjor hone lagati he. haddiyon ko swasth or majboot rakhane kaa kaary do tarah kii koshikaayen karti hai, jo mil kar kaam karti hai. jahaan osteoblast koshikaayen naye asthi-utak banaati hai, vahiin osteoclast koshikaayen puraane asti-utak ko galane kaa kaam karti hai. miloma cells osteoclast actevating fector kaa straav karte hai, jiske prabhaav se osteoclast teji se haddi ko galane lagate hai. duusari taraf osteoblast ko naye asti-utak banane ke aadesh nahin mil pate hai falswaroop haddiyaan kamjor va khokhli hone lagati hai, marij ko dard hoti he or anayas haddiyaan chatakane va tuutane lagati he. haddiyaan kamjor hone se unka calcium bhi pighalane lagata he or khun main calcium kaa str badhane lagata he. 
 asaamaanya or cancergrast plasma cells sankraman se ladane laayak antibodies banane main asamarth hote hai. atah ye sharir kii raksha karne main puri tarah naakaamayaab rahete hai. miloma cells ek hi plasma cell kii anek carbon copies kii tarah hote hai or ye ek hi tarah kii monochlonal antibodies yaa M protein banaate hai. yah miloma kii khaas vikruti he. is protein ko peraprotein yaa M spike bhi kehete hai. jab asthi-majja, khun main is protein kii maatra badhane lagati he to marij ke kai pareshaaniyaan hoti hai. immunoglabulines protein chens 2 lambii or 2 choti se bane hote hai. kai baar gurde is M protein kaa peshaab main visarjan karte hai. peshaab main nikalne vaale is protein ko lite chen yaa bench jones protein kehete hai. ye kidney ko kshati pahunchaa sakate hai.
 yadi laal rakt koshikaon kaa nirmaan kam hone lage, to mariz anemia kaa shikaar ho jaataa he, use kamajori va thakaan hoti he or sharir safed pad jaataa he. platelets kam hone par raktastrav hone kaa khatra rahata he. shwet rakt koshika kam hone par sankraman ho sakate hai. 
 khun main calcium badhane se afra-tafari, susti, haddi main dard, kabj, matlee, baar-baar peshaab laganaa or pyaas adhik laganaa jaise lakshan ho sakate hai. 30% marijon main yah takalif ho sakati he.
