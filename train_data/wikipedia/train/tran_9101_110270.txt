 europe ke isaayiyon ne 1095 or 1291 ke bich apane dharm kii pavitra bhoomi philistin or uski rajdhani jerusalem main sthit isa kii samadhi kaa girjaghar musalamaanon se chhinane or apane adhikaar main karne ke prayaas main jo yuddh kiye unako salibi yuddh, isai dharmayuddh, crossed athwa krush yuddh kaha jaataa he. itihaaskaar aise saat krush yuddh maanate hai.
 isai mataavalambiyon kii pavitra bhoomi or uske mukhya sthaan saath ke maanchitr main dikhaae gaye hai. yatra kii pramukh manzil jerusalem nagar main vah bada girjaghar tha jise rome ke pratham isai samrat constentan kii maan ne isa kii samadhi ke paas chauthi sadi main banwaaya tha.
 yah kshetra rome ke samrajya kaa ang tha jiske shaasha chauthi sadi se isai mataavlambee ho gaye the. saatvin sadi main islam kaa prachaar badi teevr gati se hua or paighmbar ke uttaradhikari caliphaaon ne nikat or dur ke deshon par apana shashan sthapit kar liya. philistin to paigambar kii mrityu ke 10 varsh ke bheetar hi unke adheen ho gaya tha.
 musalmaan isa ko bhi ishwar kaa paigambar maanate hai. saath hi, arab jati main sahishnutaa bhi thi, isse yahudiyon ko apni pavitra bhoomi ke sthalon kii yatra main koi baadha yaa kathinaayee nahin hui.
 11veen sadi main yah sthiti badal gai. madhya asian turk jati kii itani janavruddhi hui ki vah or faili tathaa islam dharm grahan kar liya. khaaskar is samay saljuk turkon ne caspian sagar se jerusalem tak apni shakti bahut badha lee. udhar purv main turkon kii ek duusari shakha ne sultan mahmud ke netritv main bharat par akraman kiya or uskaa pashchimottar bhaag dabaa liya. saljukon ne kai deshon ke ananthar philistin par bhi kabja kiya or jerusalem tathaa vahaan ke pavitra sthaan 1071 i. uske adheen ho gaye. is samay se isaayiyon kii yatra kathin or ashankapurna ho gai.
 duusari ore pashchimi europe main narman jati kii shakti kaa vikaas hua. narman england ke shaasha ban gaye; france ke ek bhaag par ve pehle se hi chhaae hue the, 1070 ke lagbhag unhone sicili, dweep musalamaanon se jeeta or usase mila hua italy kaa dakshini bhaag bhi dabaa liya. falswaroop, bumadhyasaagar, jo uttari africa ke musalmaan shaskaon ke dabaav main tha, is samay ke isaayiyon ke liye khul gaya.
 italy ke kai swantatra nagar vaanijya main kushal the or ab or bhi unnatisheel ho gaye. unki nausena badi or isaayiyon ko apni pavitra bhoomi ke liye nayaa maarg bhi uplabdh ho gaya.
 par isai main prabal foot bhi thi. 395 i. main roman samrajya do bhaagon main bant gaya tha. pashchimi bhaag, jisaki rajdhani rome thi, 476 main uttar kii barbar jatiyon ke akraman se tut gaya. par pope kaa prabhaav sthir rahaa or in jatiyon ke isai ho jane par bahut bad gaya; yahan tak ki pashchimi europe par pope kaa nirvivaad aadhipaty tha. iske shaasha pope se aashirwad praapt karte the or yadi pope aprasann hokar kisi shaasha kaa bahishkaar karata, to use kathin praayshchitt karnaa hota tha or prachur dhan dand ke rup main pope ko dena padataa tha. is kshetra ke shaskaon main se ek samrat nirvaachit hota tha jo pope kaa sahakaari mana jaataa tha or pavitra roman samrat kehalaata tha.
 isai jagat ke purvi bhaag kii rajdhani kustutuniyaan main thi or vahaan greek jati ke samrat shashan karte the. purvi europe ke atirikt unka rajya asia miner par bhi tha. turko ne asia miner ke adhikansh bhaag par kabja kar liya tha, keval rajdhani ke nikat kaa or kuch samudratat kaa kshetra roman samrat ke paas rah gaya tha. samrat ne is sankat main pashchimi isaayiyon kii sahaayta maangi. rome kaa pope swayan hi pavitra bhoomi ko turko se mukt karaane kaa icchhuk tha. ek prabhaavshaalee prachaarak ne france or italy main dharmayuddh ke liye janata ko utsahit kiya. falswaroop lagbhag chah lakh krushdhar prastut ho gaye. isai jagat ke purvi or pashchimi bhaagon main dharmik matbhed itnaa tha ki 1054 main rome ke pope or kostantin nagar ke patriark ne ek duusare ko jatiut kar diya tha. pashchim kaa unnatisheel raajnneetik dal purvi samrat ko, jo unani tha, nikamma samajhataa tha. uski dharna thi ki is samrajya main narman shashan sthapit hone par hi turki se yuddh main jeet ho sakati he. in virodhon tathaa matbhedon kaa krush yudhon ke itihaas par gaharaa prabhaav padaa.
 is yuddh main do prakaar ke krushdharon ne bhaag liya. ek to france, germany or italy ke jansadharan, jo lakhon kii sankhya main pope or sanyasi peetar kii prerana se apane bal bacchon ke saath gadiyon par samaan ladakar peetar or anya shraddhonmatta netaaon ke peeche pavitra bhoomi kii ore march, 1096 main thalmaarg se chal die. bahuterey inamen uddand the or vidharmiyon ke prati to sabhi dweshrat the. unke paas bhojan saamagree or parivahan saadhan kaa abhaav hone ke kaaran ve maarg main lut khasot or yahudiyon kii hatya karte gaye jiske falswaroop bahuterey maare bhi gaye. inako yah pravriti dekhakar purvi samrat ne inke konstantin nagar pahunchne par duusare dal kii pratiksha kiye bina bosphorus ke paar utaar diya. vahaan se badhkar jab ve turko dwaara shasit kshetra main ghuse to, maare gaye.
 doosraa dal pashchimi europe ke kai suyogy saamanton kii senaaon kaa tha jo alag alag margo se konstantin pahunche. inke naam is prakaar hai:-
 purvi samrat ne in senaaon ko margparivahan ityadi kii suvidhaayen or swayan sainik sahaayta dene ke badale inase yah pratigya karai ki samrajya ke bhootpurv pradesh, jo turko ne hathiyaa liye the, phir jite jane par samrat ko de die jaayenge. yadhyapi is pratigya kaa puraa paalan nahin hua or samrat kii sahaayta yathesht nahin praapt hui, phir bhi krushdhar senaaon ko is yuddh main paryaapt safalataa mili.
  sarvapratham unka saamana hote hi turko ne nikaaya nagar or usase sambandhit pradesh samrat ko de die. phir sena ne dorilium sthaan par turko ko parajeet kiya ore vahaan se antiok main pahunchakar aath maheene ke ghere ke baad use jeet liya. isse pehle hi baldwin ne apni sena alag kar ke purv kii ore arminia ke antargat edesa pradesh par apana adhikaar kar liya.
 antiok se navbanr, 1098 main chalakar senaayen maarg main sthit tripolis, tir, tathaa sizariyaa ke shaskaon se dand lete hue june, 1099 main jerusalem pahaunchi or paanch saptaah ke ghere ke baad july, 1099 main usapar adhikaar kar liya. unhone nagar ke musalmaan or yahudee nivaasiyon kii nirmam hatya kar di.
 is vijay ke baad krushdharon ne jite hue pradeshon main apane chaar rajya sthapit kiye . purvi roman samrat isse aprasann hua par in rajyon ko venice, genoa ityadi samakaleen mahaan shaktiyon kii nausena kii sahaayta praapt thi jinka vaanijya in rajyon ke sahare asia main failata tha. iske atirikt dharmasainikon ke do dal, jo mathrakshak or swasthyarakshak ke naam se prasiddh hai, inke sahaayak the. padariyon or bhikshuon ke samaan ye dharmasainik pope se diksha pate the or aaajeevan brahrichary rakhane tathaa dharm, asahaay striyon or bacchon kii raksha karne kii shapath lete the.
 san 1144 main mosal ke turk shaasha imaad uddin zangi ne edesa ko isai shaasha se chin liya. pope se sahaayta kii prarthana kii gai or uske aadesh se prasiddh sanyasi sant barnard ne dharmayuddh kaa prachaar kiya.
 is yuddh ke liye pashchimi europe ke do pramukh raja teen lakh kii sena ke saath thalmaarg se konstantin hote hue asia miner pahunche. inke paraspar vaimnasy or purvi samrat kii udaseenta ke kaaran inhen safalataa na mili. german sena iconium ke yuddh main 1147 main parrast hui or france kii agle varsh laudisia ke yuddh main. parajeet senaayen samudr ke maarg se antiok hoti hui jerusalem pahaunchi or vahaan ke raja ke sahyog se damishq par gheraa daalaa, par bina use liye hue hi hat gai. is prakaar yah yuddh nitant asafal rahaa.
 is yuddh kaa kaaran turki kii shakti kaa utthan tha. sultan salauddin ke netritv main unka bada samrajya ban gaya jisamen uttari africa main misr, pashchimi asia main philistin, syria, arab, iran tathaa iraq sammilit the. usne 1187 main jerusalem ke isai raja ko hathin ke yuddh main parrast kar bandi kar liya or jerusalem par adhikaar kar liya. samudratat par sthit tir par uskaa akraman asafal rahaa or is bandar kaa bachaav 1188 main karne ke baad isai sena ne duusare bandar ekar ko salauddin se lene ke liye usapar agast, 1189 main gheraa daalaa jo 23 maheene tak chalaa. salauddin ne gheraa daalanevaalon ko ghere main daal diya. jab 1191 ke april main france kii sena or june main england kii sena vahaan pahaunchi tab salauddin ne apni sena hataa lee or is prakaar jerusalem ke rajya main se keval samudratat kaa vah bhaag, jisamen ye bandar sthit the, shesh rah gaya.
 is yuddh ke liye europe ke teen pramukh raajaaon ne badi taiyaari kii thi par vah sahyog na kar sake or parsparik virodh ke kaaran asafal rahe.
 pratham german samrat fredrick lalamunha, jisaki avasthaa 80 varsh se adhik thi, 1189 ke aarambh main hi apane desh se thalmaarg se chal diya or asia miner main turki kshetra main pravesh karke usne uskaa kuch pradesh jeet bhi liya, par arminia kii ek pahari nadi ko tairkar paar karne main duubakar june, 1190 main mar gaya. uski sena ke bahut sainik maare gaye, bahut bhaag nikle; shesh uske putr fredrick ke saath ekar ke ghere main ja mili.
 doosraa france kaa raja philip ogustu apni sena genoa ke bandar se jahaajon par lekar chalaa, par sicili main england ke raja se vivadavash ek varsh nasht karke april, 1181 main ekar pahunch paaya.
 is krush yuddh kaa pramukh england kaa raja richard pratham tha, jo france ke ek pradesh kaa duk bhi tha or apane pita ke rajyakaal main france ke raja kaa param mitra rahaa tha. isane apni sena france main hi ekatra kii or vah france kii sena ke saath hi samudratat tak gai. england kaa samudri bedaa 1189 main hi vahaan se chalakar marsai ke bandar par upasthit tha. sena kaa kuch bhaag usapar or kuch richard ke saath italy hota hua sicili pahunchaa, jahaan france naresh se anban ke kaaran lagbhag ek varsh nasht hua tha. vahaan se donon alag ho gaye or richard ne kuch samay cyprus kaa dweep jeetne or apana vivaah karne main vyay kiya. is kaaran vah france ke raja se do maheene baad ekar pahunchaa . ekar ke mukt ho jane par raajaaon kaa matbhed bhadak uthaa. france kaa raja apane desh laut gaya. richard ne akele hi turko ke desh miru kii ore badhane kaa prayaas kiya jisamen usne nau ladaaiyaan ladiin. vah jerusalem se chah mile tak badha par usapar gheraa na daal sakaa. vahaan se lautakar usne samudratat par jafpha main sitambar, 1192 main salauddin se sandhi kar lee jisase isai yatriyon ko bina roak tok ke yatra karne kii suvidha de di gai or teen varsh ke liye yuddh ko viraam diya gaya.
 yudhviram kii avadhi ke uparaant german samrat henry shashth ne phir akraman kiya or uski sahaayta ke liye do senaayen samudri maarg se bhi ai. par safalataa na mili.
 is yuddh kaa pravartak pope innosent tritiy tha. uski prabal ichha isai mat ke donon sampradaayon ko milaane kii thi jiske liye vah purvi samrat ko bhi apane adheen karnaa chahta tha. pope kii shakti is samay charam seemaa par thi. vah jis rajya ko jise chahta, de detaa tha. uski is niti ko us samay nausena or vaanijya main sabase shaktishaalee rajya venice or narman jati kii bhi sahanubhuti or sahyog praapt tha. pope kaa uddeshy is prakaar isai jagat main ekta utpann karke musalamaanon ko pavitra bhoomi se nikaal dena tha. par uske sahaayakon kaa lakshya raajnneetik or aarthik tha.
 san 1202 main purvi samrat ijaks ko uske bhai aalexius ne andhaa karke hataa diya tha or swayan samrat ban baitha tha. pashchimi senaayen samudr ke maarg se konstantaan pahunchaa or aalexius ko haraakar ijaks kii gaddi par baithaaya. uski mrityu ho jane par konstantin par phir gheraa daalaa gaya or vijay ke baad vahaan baldivin kaa, jo pashchimi europe main flanders kaa samant tha, samrat banaaya gaya. is prakaar purvi samrajya bhi pashchimi firangiyon ke shashan main aa gaya or 60 varsh tak bana rahaa.
 is kranti ke atirikt firangi senaaon ne rajdhani ko bhalee prakaar lutaa. vahaan ke kosh se dhan, ratna or kalakritiyon lene ke atirikt prasiddh girjaghar sant safia ko bhi lutaa jisaki chat main, kaha jaataa he, ek samrat ne 18 ton sona lagaaya tha.
 san 1212 main france ke stefaan naam ke ek kisaan ne, jo kuch chamatkaar bhi dikhaata tha, ghoshnaa kii ki use ishwar ne musalamaanon ko parrast karne ke liye bheja he or yah paraajay baalkon dwaara hogi. is prakaar baalkon ke dharmayuddh kaa prachaar hua, jo ek vicitra ghatana he. 30,000 balak balikaay, jinamein se adhikansh 12 varsh se kam avasthaa ke the, is kaam ke liye saat jahaajon main france ke dakshini bandar marsai se chale. unhen samudrayatra paidal hi sampann hone kaa vishwaas dilaayaa gaya. do jahaaj to samudr main samast yatriyon samet dub gaye, shesh ke yatri sikandriyaa main das banaakar bech die gaye. inamen se kuch 17 varsh uparaant sandhi dwaara mukt hue.
 isi varsh ek duusare utsahon ne 20,000 baalkon kaa doosraa dal germany main khadaa kiya or vah unhen jana tak le gaya. vahaan ke bade padri ne unhen laut jane kaa paraamarsh diya. lautate samay unamem se bahut se pahaado kii yatra main mar gaye.
 1228-29 main samrat fredrick dwitiya ne miru ke shaak se sandhi karke, pavitra bhoomi ke mukhya sthaan jarusalem bethalham, nazarath, taur or sidaan tathaa unke aasapaas ke kshetra praapt karke apane ko jerusalem ke rajpad par aabhishakt kiya.
 kuch hi varsh uparaant jerusalem phir musalamaanon ne chin liya. jilaluddin, khwarazmshah, jo khoba kaa shaasha tha, chagez khan se parrast hokar, pashchim gaya or 1144 main usne jerusalem lekar vahaan ke pavitra sthanon kii kshati pahunchaai or nivaasiyon kii hatya kii.
 is par france ke raja lui nawein ne 1248 or 54 ke bich do baar in sthanon ko phir se lene kaa prayaas kiya. france se samudramaarg se chalakar vah cyprus pahunchaa or vahaan se 1249 main miru main damieta le liya, par 1250 main musuri kii ladaai main parrast hua or apni puri sena ke saath usne purna aatmasamarpan kiya. chaar lakh swarnamudra kaa uddharmulya chukaakar, daameta waapas kar mukti pai. iske uparaant chaar varsh usne ekar ke bachaav kaa prayaas kiya, par safal na hua.
 jab 1268 main turko ne isaayiyon se antiaki le liya, tab lui nav ne ek or krush yuddh kiya. uski aashaa thi ki uttari africa main tunas kaa raja isai ho jayega. vahaan pahunkar usne kathez 1270 melio, par thode hi dinon main plig se mar gaya. is yuddh ko iskaa mrityu ke baad england ke rajkumaar edward ne, jo aage chalakar raja edward pratham hua, jari rakhaa. parantu usne africa main or koi kaarywahi nahin kii. vah sicila hota hua. philistin pahunchaa. usne ekar kaa gheraa hataa diya ore musalamaanon ko das varsh ke liye yudhviram karne ko baadhya kiya.
 ekar hi ek sthaan philistin main isaayiyon ke haath main bachaa tha or vah ab unke chote se rajya kii rajdhani thi. 1291 main turko ne use bhi le liya.
 in dharmayudhon ke itihaas main is baat kaa jwalanth pramaan miltaa he ki dharmik andhvishwaas or kattarta ko uttejit karne se munashya main swayan vichaar karne kii shakti nahin rah jaati. kattarta ke prachaar se isiyat jaise shantipurna mat ke anuyaayi bhi kitna atyaachaar or hatyakand kar sakate hai, yah isse prakat he. jo dharmasainik yatriyon kii chikitsa ke liye athwa mandir kii raksha ke liye dikshit hue, ve yahan ke vaataavaran main sansari ho gaye. ve mahajanee karne lage.
 in yudhon se europe ko bahut laabh bhi hua. bahuterey kalhpriy log in yudhon main kaam aae jisase shashan kaa kaam sugam ho gaya. yudhon main janevaale europea purv ke nivaasiyon ke sampark main aae or unase unhone bahut kuch siikhaa, kyonki inke rahan sahan kaa str europe se bahut unchaa tha. vaanijya ko bhi bahut protsaahan mila or bumadhyasaagar ke bandargah, visheshat: venice, jenia, pisa kii khadi kii unnati hui.
 purvi samrajya, jo 11veen shatabdi main samaapt hone hi ko tha, 300 varsh or jivit rahaa. pope kaa prabhutv or bhi bad gaya or saath hi raajaaon kii shakti badhane se donon main kabhi kabhi sangharsh bhi hua.
