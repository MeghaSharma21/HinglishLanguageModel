 dune america lekhak frank herbert dwaara san 1965 main prakashit vigyaan katha upanyaas he. 1966 main isane hugo puraskaar jeeta or 1966 main nabula puraskaar jeeta: yah donon hi har saal chhapane vaali sarvshereshth vigyaan katha ko die jate hai. dune kii 1.2 karod se adhik pratiyaan bik chuki hai or ise vishwa kaa sab se zyaada bikne vaala vigyaan katha upanyaas mana jaataa he. iske prakaashan ke baad frank herbert ne isaki katha ko paanch or dune upanyaason main aage badhaayaa.
 dune vartmaan se 23,000 varshon se bhi adhik bhavishya main darshai gai kahani he. manushya brahmand main fail gaye hai or anginat grahiy mandalon par rahete hai. isapar ek maanviya samrajya failaa hua he, jiske rajvansh kaa naam corrino vansh he or usee kaa vanshaj shaddaam chaturth samraat he. puure brahmand ko vibhinn pariwaron main baanta ja chukaa he or yah sabhi kul corrino vansh se vafadaari ke bandhan main bandhe hai lekin ek-duusare se bhayankar ladaaiyaan or dushmaniyaan rakhte hai. samraat bhi in ladaaiyon ko chhupakar badhaava detaa he taaki koi bhi anya kul itnaa shaktishaalee na ban sake ki corrino vansh ko kabhi bhi chunauti de paae. kahani se 10,000 varsh purv batlariyai jihad naam kaa ek mahayuddh ladaa gaya tha jisaki vajah se computaron or masini buddhiyon par sakht pabandi laga di gai he. unki bajaae kuch mantat naamak teevr-buddhi manushya ubhar gaye hai jo computaron kaa kaam kar pate hai or in kulon kii seva main naukari karte hai.
 inke alaava do or sanghathan dikhaae gaye hai jinka puure samrajya par prabhaav he. pehla sanghathan antarikshi sangh he jinhonen ganit par maharath praapt kar lee he. inamen yaan-sanchaalak shaamil hai, jinamein dik ko modane kii kshamta he or keval vahi antariksh main ek sthaan se duusare sthaan tak yatra karvaa sakate hai. doosraa sanghathan bene jazarit naam kaa pujaarinon kaa sangh he, jisamen keval striyaan shaamil hai. inhone adbhut maansik shaktiyon kaa vikaas kiya he jinase yah anya logon ko prabhavit kar sakati hai. bene jazarit ke samraat or kai anya kulon ke saath sambandh hai. unke dharm main ek aise purush ke aane kii bhavishyavaanee he jisamen purush hone ke baavjood bene jazarit kii shaktiyaan charam maatra main hongi. use ve quistz haderakh ke naam se bulaati hai. unhone kulon main ek-duusare se shaadiyon main bhi bahut dabil diya he taaki yogya stri-purushon ke aapas main vivaah se quistz haderakh ke paidaa hone kii sambhaavnaayen bad jaaen. bene jazarit kii striyaan apni maansik shaktiyon ko praan-bindu naamak dhyaan-pranali se ubharti hai. 
 antarikshi sangh or bene jazarit kii yah shaktiyaan ek melon naamak padaarth grahan karne par nirbhar karti hai, jise kabhi-kabhi "masala" bulaayaa jaataa he. ise khaane waalon kii aayu lambi ho jati he or unhen bhavishya kaa bhi kuch bodh hone lagata he. melon keval ek hi grah par miltaa he, jiskaa naam arrakis he. arrakis kaa samoochaa grah ek bhayankar registan he. usapar keval ek framan naam kii manushya janajati rahati he, jo khunkaar ladaake hai or registan main rahane vaale bhimkaay retkrimiyon par sawari karte hai. yah bhayankar retkrimi aadhe kilometre lambe or 150 foot mote hote hai. pani kii kami se framan qabeelon main kuch ajeeb dharmik or saamaajik dharanaayen aa gai hai. kisi kii mrityu honaper uske sharir kaa sara pani nikalakar bachaa liya jaataa he. thukne ko swaagat kaa sanket mana jaataa he kyonki isamen thukne vaala apane sharir ke pani kaa kuch ansh nyochaavar kar rahaa he. ve melon bhi bahut khate hai, jo unhen apni jaan jokhim main daalkar retkrimiyon ko markar miltaa he. anya manushyon kii tulana main chot lagane par unka rakt foran bahna band ho jaataa he taaki sharir se pani na nikle. unki nazaron main saadhaaran manushyon ke chehre par "pani kaa motopa" nazar aata he, yani unhen saafe dikhataa he ki vah vyakti bahut adhik pani se sampann he. bene jazarit kii striyaan inke dharm main apane vichaar daalane main hazaron saalon se sakriya raheen hai. yah maanate hai ki ek din is grah ke bahaar se ek "lisaan al-guib" naamak purush aakar arrakis par haryaali laaegaa or framan jati ke utthan main unka netritv karegaa. unka dharm ek sunni islam or buddha dharm ke xensunni naamak mishran se hazaron saal purv shuru hua tha.
 dune kaa upanyaas chhatreides kul ke rajkumaar paul chhatreides par kendrit he. iske parivaar ko samraat dwaara arrakis grah kaa niyantran saunpa jaataa he. chhatreides kul kii shakti bad rahi thi or samraat use khatm karnaa chahta tha. arrakis par pehle se harconen kul kaa qabza tha jisaki chhatreides kul se puraani shatruta thi. samraat ne harconen kul ke sartaaj, samant harconen, ke saath milakar chhatreides kul ko arrakis par fansaakar dhwast karne kii saazish rachi.
 kahani ke armbh main chhatreides kul kaa netritv lato chhatreides kar rahen hai or vah apane parivaar or sena dal sahit antarikshi sangh ke yanon main arrakis pahonchte hai. unki sahabhaagini jasika ek bene jazarit he or use bene jazarit sanghathan kii mahamata ne aadesh diya tha kii vah ek ladki paidaa kare. bene jazarit kaa dhyey tha ke is ladki kii shaadi harconen ke bete se kii jaae or un donon kii santan kii quistz haderakh hone kii sambhaavna he. jasika ne is hukum kaa ulanghan kiya or ek ladkaa paidaa kar liya, jiskaa naam paul he. paul main kuch vishesh kshamtaayen hai jinase use ab lagane laga he ki paul hi quistz haderakh he jo ummid se ek peedi jaldi paidaa ho gaya he. paul ko rah-rah kar bhavishya ke drishy sapanom main or kabhi-kabhi jaagate hue bhi achaanak aate rahete hai.
 jab chhatreides parivaar arrakis pahunchataa he to harconen kii senaayen unpar dhokhe se hamalaa karne ke liye taiyaar baithi hai. unamem samraat ne apni bhi fujen vesh badalakar daal rakhi hai. lato chhatreides ek nipun shaasha hai or apane logon or arrakis kii framan aabaadi ke saath acha saluk karte hai, jis se unki sena unke liye mar-mitane ko taiyaar he. harconen kaa hamalaa hota he lekin chhatreides sena unhen haraa detii he. harconenon ne ek chhatreides ke chikitsak ko dabaav daalkar apana aadmi bana liya hota he jo dhokhe se lato chhatreides ko harconenon ke hawaale kar detaa he. lato chhatreides maaraa jaataa he, lekin paul or jasika bachakar registan main nikal jate hai. arrakis par harconen raaj phir aa jaataa he or samraat kii faujen bhi unki madad kar rahi hoti hai. vahaan un donon kii shaktiyaan unki ek framan qabeele kaa hissaa banane main madad karti hai. paul kii ek shaani naam kii framan premika ban jaati he jis se unka ek putr paidaa hota he.
 dhire-dhire paul ko abhas hota he ki framan ek aisi shakti hai jinke aage koi bhi nahin tik saktaa. paul kii shaktiyaan dekhakar framan bhi maanane lagate hai kii yahi vah purush hai jiske bare main unka dharm batalaata he. paul ko ek nayaa framan naam diya jaataa he: muad'dib . paul apni framan senaaon ke saath harconenon ke viruddh jihad ched detaa he. ab ek ladaai kaa silsilaa chhid jaataa he jisamen paul vijayi hone lagata he. use ek aisa tarika bhi gyaat ho jaataa he jis se puure grah par melon bananaa band ho jayega. agar usne aisa kiya to antarikshi sangh, bene jazarit or samrajya teenon thapp ho jaayenge. upanyaas ke ant main paul or samraat kii aamane saamne kii takaraar hoti he, jiske baad samraat apni gaddi chhodane ko raji ho jaataa he. vah apni beti irulan kaa haath paul ko vivaah main detaa he or samrajya ekajute rakhane ke liye paul ko us se shaadi kerani hoti he, haalanki uski vastav main patni shaani hi rahati he. paul puure gyaat brahmand kaa samraat ban jaataa he. anya upanyaason main isi bindu se shuru kar ke kahani ko aage badhaayaa jaataa he.
