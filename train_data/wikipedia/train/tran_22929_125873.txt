 raaj kumaar, mrityu- 3 july 1996 mumbai) hindi filmon main ek bhartiya abhinayta the. inkaa naam kulbhushan pandit tha lekin filmi duniya main ye apane duusare naam 'raaj kumaar' ke naam se prasiddh hai. parmparik parsi theatre kii samvaad adaigi ko inhone apanaaya or yahi unki vishesh pahchaan bani. inke dwaara abhinit prasiddh filmon main paigaam, vaqt, neelkamal, pakiza, maryaada, hir ranjha, saudagar aadi hai.
 hindi cinema jagat main yun to apane damdaar abhinay se kai sitaron ne darshakon ke dil par raaj kiya lekin ek aisa bhi sitara hua, jise sirf darshakon ne hi nahin balki puri film industry ne bhi 'rajkumaar' mana or vah the samvaad adaayagi ke betaj badshaah kulbhushan pandit urf rajkumaar.     
 pakistan ke baluchistan praant main 8 oktober 1926 ko janme rajkumaar snaatak kii padhai puri karne ke baad mumbai ke mahim thane main sab inspector ke rup main kaam karne lage. 
 ek din raat main gasht ke dauraan ek sipaahi ne rajkumaar se kaha ki hajur aap rang-dhang or kad-lathi main kisi hero se kam nahin he. filmon main yadi aap hero ban jaayen to lakhon dilon par raaj kar sakate hai or rajkumaar ko sipaahi kii yah baat janch gayi.     
 rajkumaar mumbai ke jis thane me karyrat the. vahaan aksar film udyog se jude logon kaa aana-janaa laga rahata tha. ek baar police stesan main film nirmaataa baldev dube kuch jaruri kaam ke liye aaye hue the. vah rajkumaar ke baatcheet karne ke andaaj se kaaphi prabhavit hue or unhone rajkumaar se apni film 'shahi bazaar' main abhinayta ke rup main kaam karne kii peshkash kii. rajkumaar sipaahi kii baat sunakar pehle hi abhinayta banane kaa man bana chuke the. isliye unhone turant hi apni sab inspector kii naukari se istipha de diya or nirmaataa kii peshkash sweekaar kar lee.        
 shahi bazaar ko banane main kaaphi samay lag gaya or rajkumaar ko apana jeevanyaapan karnaa bhi mushkil ho gaya. isliye unhone varsh 1952 me pradarshit film 'rangili' main ek choti si bhoomika sweekaar kar lee. yah film cinema gharon main kab lagi or kab chali gayi. yah pataa hi nahin chalaa. is bich unki film 'shahi bazaar' bhi pradarshit hui. jo box offis par aundhe munh giri.
 shahi bazaar kii asafalataa ke baad rajkumaar ke tamaam rishtedaar yah kehane lage ki tumhaara cheharaa film ke liye upyukt nahin he. or kuch log kehane lage ki tum khalanaayak ban sakate ho. varsh 1952 se 1957 tak rajkumaar film industry main apni jagah banane ke liye sangharsh karte rahe.     
 'rangili' ke baad unhen jo bhi bhoomika mili rajkumaar use sweekaar karte chale gaye. is bich unhone 'anmol' 'sahaara', 'avasar', 'ghamand', 'neelmani' or 'krishna sudama' jaisi kai filmon main abhinay kiya lekin inamen se koi bhi film box offis par safal nahin hui.        
 varsh 1957 main pradarshit mehboob khan kii film madar india main raaj kumaar gaanv ke ek kisaan kii choti si bhoomika main dikhaai die. haalanki yah film puri tarah abhinetri naragis par kendrit thi phir bhi raaj kumaar apni choti si bhoomika main apane abhinay kii chhap chhodane main kaamyaab rahe. is film main unke damdaar abhinay ke liye unhen antarrashtriya khyaati bhi mili or film kii safalataa ke baad raaj kumaar bataur abhinayta film industry main sthapit ho gaye.
 varsh 1959 main pradarshit film 'paigaam' main unke saamne hindi film jagat ke abhinay samraat dilip kumaar the lekin raaj kumaar ne yahan bhi apni shashakt bhoomika ke zariye darshakon kii vaahvahee luutane main safal rahe. iske baad raaj kumaar 'dil apana or preet paraai-1960', 'gharaana- 1961', 'godaan- 1963', 'dil ek mandir- 1964', 'dooj kaa chand- 1964' jaisi filmon main mili kamyaabi ke zariye raaj kumaar darshako ke bich apane abhinay kii dhak jamaate hue aisi sthiti main pahunch gayi jahaan vah film main apni bhoomika swayan chun sakate the. varsh 1965 main pradarshit film kaajal kii jabardast kamyaabi ke baad raaj kumaar bataur abhinayta apni alag pahchaan bana lee. varsh 1965 bi.aar.chopra kii film vaqt main apane laajawab abhinay se vah ek baar phir se apni ore darshak kaa dhyaan aakarshith karne main safal rahe. film vaqt main raaj kumaar kaa bolaa gaya ek samvaad "chinay seth jinke ghar shishe ke bane hote he wo dusron pe pathar nahin phenkaa karte yaa phir chinay seth ye churi bacchon ke khilne kii chiz nahin haath cat jaye to koon nikal aata he" darshakon ke bich kaafii lokapriy hua. film vaqt kii kamyaabi se raaj kumaar shoharat kii buladiyon par ja pahunche. aisi sthiti jab kisi abhinayta ke saamne aati he to vah manamaani karne lagata he or khyaati chaa jane kii uski pravriti badhati jaati he or jald hi vah kisi khaas image main bhi bandha jaataa he. lekin raaj kumaar kabhi bhi kisi khaas image main nahin bandhe isaliye apni in filmo kii kamyaabi ke baad bhi unhone 'humaraaz- 1967', 'neelkamal- 1968', 'mere hujur- 1968', 'hir ranjha- 1970' or 'pakiza- 1971' main romani bhoomika bhi sweekaar kii jo unke filmi charitra se mail nahin khaati thi iske baavjood bhi raaj kumaar yahan darshakon kaa dil jeetne main safal rahe.
 varsh 1978 main pradarshit film karmyogi main raaj kumaar ke abhinay or vividhta ke nae aayam darshakon ko dekhne ko mili. is film main unhone do alag-alag bhoomikaaon main apane abhinay kii chhap chodi. abhinay main ekarupatha se bachane or swayan ko charitra abhinayta ke rup main bhi sthapit karne ke liye raaj kumaar ne apane ko vibhinn bhoomikaaon main pesh kiya. is kram main varsh 1980 main pradarshit film bulandi main vah charitra bhoomika nibhaane se bhi nahin hichake or is film ke jariye bhi unhone darshako kaa man mohe rakhaa. iske baad raaj kumaar ne 'kudarat- 1981', 'dharmakanta- 1982', 'sharaara- 1984', 'rajtilak- 1984', 'ek nayi paheli- 1984', 'marate dam tak- 1987', 'surya- 1989', 'jangbaaj- 1989', 'police public- 1990' jaisi kai superhit filmon ke zariye darshako ke dil par raaj kiya.
 varsh 1991 main pradarshit film 'saudagar' main rajkumaar ke abhinay ke nae aayam dekhne ko mili. subhash ghai kii nirmit is film main rajkumaar 1959 main pradarshit film 'paigaam' ke baad duusari baar dilip kumaar ke saamne the or abhinay kii duniya ke in donon mahaarathiyon kaa takaraav dekhne laayak tha.
 nabbe ke dashak main raaj kumaar ne filmon me kaam karnaa kaafii kam kar diya. is dauraan raaj kumaar kii 'tirangaa- 1992', 'police or mujrim insaaniyat ke devtaa- 1993', 'betaj badshaah- 1994', 'jawaab- 1995', 'god or gan' jaisi filmein pradarshit hui. nitant akele rahane vaale raaj kumaar ne shaayad yah mahasoos kar liya tha ki maut unke kaafii qareeb he isiilie apane putr puru raaj kumaar ko unhone apane paas bula liya or kaha, "dekho maut or zindagi insaan kaa nijee maamla hota he. meri maut ke bare main mere mitra chetan anand ke alaava or kisi ko nahin bataanaa. meraa antim sanskaar karne ke baad hi film udyog ko suchit karnaa."
 filmi duniya ke sartaaj abhinayta rajkumaar 3 july 1996 main ke din hamen chhodkar chale gaye the. lekin rajkumaar kii acting styl, unke safed juute or unke dialog aaj tak darshakon ke jehan main jinda hai.
 chinoy seth, jinke ghar shishe ke bane hote hai wo dusron par pathar nahin phenkate. film 'vakt' 
 aapke pair bahut khubasurat hai. inhen zamin par mat rakhie, maile ho jaaenge. film 'pakija'
 ham tumhen maarenge or jarur maarenge. lekin vah vakt bhi hamaara hoga. bandook bhi hamaari hogi or goli bhi hamaari hogi. film 'saudagar'
 kaash ki tumne hame aawaaj di hoti to ham maut kii neend se bhi uthakar chale aate. film 'saudagar'
 hamaari jubaan bhi hamaari goli kii tarah he. dushman se sidhi baat karti he. film 'tirangaa'
 ham ankho se surama nahin churaate. ham ankhen hi chura lete hai. film 'tirangaa'
 ham tumhen vah maut denge jo na to kisi kanoon kii kitaab main likhi hogi or na hi kisi mujrim ne sochi hogi. film 'tirangaa'
 dada to is duniya main do hi hai. ek upar vaala or doosraa main. film 'marate dam tak' 
 ham kutton se baat nahin karte. 'marate dam tak'
 bazaar ke kisi sadak chhap darji ko bulaakar use apane kafan kaa naap de do. 'marate dam tak' 
 ham tumhen aisi maut maarenge ki tumhaari aane vaali naslon kii neend bhi us maut ko sochakar ud jaaegi. film 'marate dam tak'
 raaj kumaar ne 'dil ek mandir' or 'vaqt' ke liye filmafere sarvshereshth sahaayak abhinayta kaa puraskaar praapt kiya.
 apane sanjeeda abhinay se lagbhag chaar dashak tak darshakon ke dil par raaj karne vaale mahaan abhinayta raaj kumaar 3 july 1996 ke din is duniya ko alavida kah gaye.
