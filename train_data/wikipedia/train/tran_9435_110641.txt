 satrahavin sadi main aaye angarezon ne aam bharatiyon ko ek-ek roti tak ko mohataaj kar diya. phir unhone gulaami kii shart par logon ko videsh bhejnaa prarambh kiya. in mazaduron ko girmitiyaa kaha gaya. girmit shabd angareji ke `agreement' shabd kaa apbhransh bataaya jaataa he. jis kaagaj par anguuthe kaa nishaan lagavakar har saal hazaron mazdoor dakshin africa yaa anya deshon ko bheje jate the, use mazdoor or maalik `girmit' kehete the. is dastavej ke aadhaar par mazdoor girmitiyaa kehalaate the. har saal 10 se 15 hazaar mazdoor girmitiyaa banaakar fiji, british guyana, dach guyana, trinedad, tobegaa, netaal aadi ko le jaye jate the. yah sab sarkari niyam ke antargat tha. is tarah kaa kaarobaar karanevaalon ko sarkari sangrakshan praapt tha.
 girmitiyaa pratha angrejon dwaara san 1834 se armbh hui or san 1917 main ise nishiddh ghoshit kiya gaya.
 gulam paisa chukaane par bhi gulaami se mukt nahin ho saktaa tha, lekin girmitiyon ke saath keval itani baadhyataa thi ki ve paanch saal baad chhot sakate the. girmitiye chhot to sakate the, lekin unke paas waapas bharat lautne ko paise nahin hote the. unke paas uske alaava or koi chaara nahin hota tha ki yaa to apane hi maalik ke paas kaam karen yaa kisi anya maalik ke girmitiye ho jaayen. ve bhi beche jate the. kaam na karne, kaamchori karne par pratadit kiye ja sakate the. aamtaur par girmitiyaa chaahe aurat ho yaa mard use vivaah karne kii chhot nahin thi. yadi kuch girmitiyaa vivaah karte bhi the to bhi un par gulaami vaale niyam lagu hote the. jaise aurat kisi ko bechi ja sakati thi or bachche kisi or ko beche ja sakate the. girmitiyon ke saath chalis fisadi auraten jaati thim, yuva auraton ko maalik log rakhel banaakar rakhte the or unka bharpoor yonshoshan karte the. aakarshan khatm hone par yah auraten mazaduron ko saunp di jaati thim. girmitiyon kii santaanen maalikon kii sampatti hoti thim. maalik chaahe to bacchon se bada hone par apane yahaan kaam karaayen yaa dusron ko bech den. girmitiyon ko keval jivit rahane laayak bhojan, vastradi diye jate the. inhen shiksha, manoranjan aadi moolbhoot zaruuraton se vanchit rakhaa jaataa tha. yah 12 se 18 ghante tak pratidin kamartod mehnat karte the. amanviya paristhitiyon main kaam karte-karte saikadon mazdoor har saal akaal maut marate the. maalikon ke julm kii kahin sunwaayee nahin thi.
 is amanviya pratha ke viruddh mahatma gandhi ne dakshin africa se abhiyaan prarambh kiya. bharat main gopal krishna gokhale ne imperial legislative council main march 1912 main girmitiyaa pratha samaapt karne kaa prastaav rakhaa. council ke 22 sadasyon ne tay kiya ki jab tak yah amanviya pratha khatm nahin kii jaati tab tak ve har saal yah prastaav pesh karte rahenge. disambar 1916 main congress adhiveshan main mahatma gandhi ne bharat suraksha or girmit pratha adhinium prastaav rakhaa. iske ek maah baad farvari 1917 main ahmedabad main girmit pratha virdohi ek vishaal sabha yojit kii gayi. is sabha main sief andrews or henry pola ne bhi pratha ke virodh main bhaashan diya. iske baad girmit virdohi abhiyaan jor pakadta gaya. march 1917 main girmit virodhiyon ne angarez sarkaar ko ek ultimatum diya ki may tak yah pratha samaapt kii jaye. logon ke badhate aakrosh ko dekhte hue antat: sarkaar ko gambhirtha se sochna padaa. 12 march ko hi sarkaar ne apane gajet main yah nishedhagna prakashit kar di ki bharat se baahar ke deshon ko girmit pratha ke tahat mazdoor na bheje jaayen.
 dogiriraaj kishor kaa upanyaas - pehla girmitiyaa http://www.abhivyakti-hindi.org/aaj_sirhane/2005/pahla_girmitiya.htm
