 goswami tulsidas hindi sahitya ke mahaan kavi the. inkaa janm soron shukarakshetra, vartmaan main kasganj uttar pradesh main hua tha. kuch vidvan aapkaa janm rajapur jila baandaa main hua maanate hai. inhen aadi kavy ramayana ke rachayita maharishi valmiki kaa avatar bhi mana jaataa he. shriramcharitamanas kaa kathanak ramayana se liya gaya he. ramcharitamanas lok granth he or ise uttar bharat main bade bhakthibhaav se padhaa jaataa he. iske baad vinay patrika unka ek anya mahatvapurn kavy he. mahakavy shriramcharitamanas ko vishwa ke 100 sarvshereshth lokapriy kaavyon main 46vaan sthaan diya gaya.
 adhikansh vidwaan tulsidas kaa janm sthaan rajapur ko maanane ke paksh main hai. yadhyapi kuch ise soron shukarakshetra bhi maanate hai. rajapur uttar pradesh ke chitrakoot jila ke antargat sthit ek gaanv he. vahaan atmaram dube naam ke ek pratishthit sarauparin brahman rahete the. unki dharmapatni kaa naam hulsi tha. sanwat 1511 ke shravan maas ke shuklapaksh kii saptami tithi ke din abhukt mul nakshatra main inhen dampati ke yahan tulsidas kaa janm hua. prachlit janashruti ke anusaar shishu baarah maheene tak maan ke garbh main rahane ke kaaran atyadhik hrisht pusht tha or uske mukh main daant dikhaayi de rahe the. janm lene ke saath hi usne ram naam kaa uccharan kiya jisase uskaa naam rambola pad gaya. unke janm ke duusare hi din maan kaa nidhan ho gaya. pita ne kisi or anisht se bachane ke liye balak ko chuniyaan naam kii ek daasi ko saunp diya or swayan virakt ho gayi. jab rambola saade paanch varsh kaa hua to chuniyaan bhi nahin rahi. vah gali-gali bhatakta hua anathon kii tarah jivan jeene ko vivash ho gaya.
 bhagwaan shankaraji kii prerana se ramshail par rahanevaale shri anantanand ji ke priy shishy srinaraharyanand ji ne is rambola ke naam se bahucharchit ho chuke is balak ko dhund nikaala or vidhivat uskaa naam tulsiram rakhaa. taduparant ve use ayodhya le gayi or vahaan sanwat 1561 magh shukla panchami ko uskaa yagyopavit-sanskaar sampann karaayaa. sanskaar ke samay bhi bina sikhaaye hi balak rambola ne gayatri-mantra kaa spashth uccharan kiya, jise dekhakar sab log chakit ho gayi. iske baad narhari baba ne vaishnavon ke paanch sanskaar karke balak ko ram-mantra kii diksha di or ayodhya main hi rahakar use vidyadhyayan karaayaa. balak rambola kii buddhi badi prakhar thi. vah ek hi baar main guru-mukh se jo sun letaa, use vah kanthsth ho jaataa. vahaan se kuch kaal ke baad guru-shishy donon shukarakshetra pahunche. vahaan narhari baba ne balak ko ram-katha sunaayi kintu vah use bhalee-bhanti samaj na aayi.
 jyeshtha shukla trayodashi, guuruuvaar, sanwat 1583 ko 29 varsh kii aayu main rajapur se thodi hi dur yamuna ke us paar sthit ek gaanv kii ati sundari bharadwaj gotra kii kanya ratnavali ke saath unka vivaah hua. chunki gauna nahin hua tha at: kuch samay ke liye ve kaashi chale gayi or vahaan sheshasnathan ji ke paas rahakar veda-vedang ke adhyayan main jute gayi. vahaan rahete hue achaanak ek din unhen apni patni kii yaad aayi or ve vyakul hone lage. jab nahin rahaa gaya to guruuji se ajna lekar ve apni janmabhumi rajapur laut aaye. patni ratnavali chunki maayke main hi thi kyonki tab tak unka gauna nahin hua tha at: tulsiram ne bhayankar andheri raat main ufanti yamuna nadi tairkar paar kii or sidhe apni patni ke shayan-kaksh main ja pahunche. ratnavali itani raat gayi apane pati ko akele aayaa dekh kar aashcharyachakit ho gayi. usne lok-lajja ke bhay se jab unhen chupchaap waapas jane ko kaha to ve usase usee samay ghar chalane kaa aagrah karne lage. unki is apratyaashit jid se khijhakar ratnavali ne swarchit ek dohe ke madhyam se jo shiksha unhen di usne hi tulsiram ko tulsidas bana diya. ratnavali ne jo doha kaha tha vah is prakaar he:
 yah doha sunate hi unhone usee samay patni ko vahiin uske pita ke ghar chhod diya or waapas apane gaanv rajapur laut gayi. rajapur main apane ghar jaakar jab unhen yah pataa chalaa ki unki anupasthiti main unke pita bhi nahin rahe or puraa ghar nasht ho chukaa he to unhen or bhi adhik ksht hua. unhone vidhi-vidhaan purvak apane pita ji kaa shraadh kiya or gaanv main hi rahakar logon ko bhagwaan ram kii katha sunaane lage.
 kuch kaal rajapur rahane ke baad ve pun: kaashi chale gayi or vahaan kii janata ko ram-katha sunaane lage. katha ke dauraan unhen ek din manushya ke vesh main ek pret mila, jisane unhen hanuman ji kaa pataa batalaaya. hanuman ji se milakar tulsidas ne unase raghunathji kaa darshan karaane kii prarthana kii. hanumanji ne kaha- "tumhen chitrakoot main raghunathji darshan hongen." is par tulsidas ji chitrakoot kii ore chal pade.
 chitrakoot pahunch kar unhone ramghat par apana asana jamaaya. ek din ve pradakshina karne nikle hi the ki yakaayak maarg main unhen shriram ke darshan hue. unhone dekha ki do bade hi sundar rajkumaar ghodon par savaar hokar dhanush-baan liye ja rahe hai. tulsidas unhen dekhakar aakarshith to hue, parantu unhen pahchaan na sake. tabhi peeche se hanumanji ne aakar jab unhen sara bhed bataaya to ve pashchaatap karne lage. is par hanumanji ne unhen satvana di or kaha praatavkaal phir darshan honge.
 sanwat 1607 kii mauni amavasya ko buudhvaar ke din unke saamne bhagwaan shriram punah prakat hue. unhone balak rup main aakar tulsidas se kaha-"baba! hamen chandan chaiye kya aap hamen chandan de sakate hai?" hanuman ji ne sochaa, kahin ve is baar bhi dhokhaa na kha jaayen, isaliye unhone tote kaa rup dhaaran karke yah doha kaha:
 tulsidas shriram ji kii us adbhut chhavi ko nihaar kar apane sharir kii sud-budh hi bhul gayi. antatogatva bhagwaan ne swayan apane haath se chandan lekar apane tathaa tulsidas ji ke mastak par lagaaya or antardhyaan ho gayi.
 sanwat 1628 main vah hanuman ji kii ajna lekar ayodhya kii ore chal pade. un dinon prayag main magh mela laga hua tha. ve vahaan kuch din ke liye thahar gayi. parv ke chah din baad ek vatvriksh ke neeche unhen bharadwaj or yajyavlky muni ke darshan hue. vahaan us samay vahi katha ho rahi thi, jo unhone sukarakshetra main apane guru se suni thi. magh mela samaapt hote hi tulsidas ji prayag se pun: waapas kaashi aa gayi or vahaan ke prahladghaat par ek brahman ke ghar nivas kiya. vahiin rahete hue unke andar kavitv-shakti kaa prasphuran hua or ve sanskrit main padya-rachana karne lage. parantu din main ve jitne padya rachate, raatri main ve sab lupt ho jate. yah ghatana roj ghatati. aathven din tulsidas ji ko swapn hua. bhagwaan shankar ne unhen aadesh diya ki tum apni bhashaa main kavy rachana karo. tulsidas ji kii neend uchat gayi. ve uthakar baith gayi. usee samay bhagwaan shiv or parvati unke saamne prakat hue. tulsidas ji ne unhen sashtaang pranaam kiya. is par prasann hokar shiv ji ne kaha- "tum ayodhya main jaakar raho or hindi main kavy-rachana karo. mere aashirwad se tumhaari kavita samaveda ke samaan falvati hogi." itnaa kahkar gaurishankar antardhan ho gayi. tulsidas ji unki ajna shirodharya kar kaashi se sidhe ayodhya chale gayi.
 sanwat 1631 kaa prarambh hua. daivayog se us varsh ramanavami ke din vaisaa hi yoga aayaa jaisaa tretayug main ram-janm ke din tha. us din praatavkaal tulsidas ji ne shriramcharitamanas kii rachana prarambh kii. do varsh, saat maheene or chhbbees din main yah adbhut granth sampann hua. sanwat 1633 ke margshirsh shuklapaksh main ram-vivaah ke din saaton kand purna ho gayi.
 iske baad bhagwaan kii ajna se tulsidas ji kaashi chale aaye. vahaan unhone bhagavan vishwanath or mata annapurna ko shriramcharitamanas sunaaya. raat ko pustak vishwanath-mandir main rakh di gayi. praat:kaal jab mandir ke pat khole gayi to pustak par likhaa hua paaya gaya-satyam shivan sundaram jiske neeche bhagavan shankar kii sahi thi. us samay vahaan upasthit logon ne "satyam shivan sundaram" kii aawaaj bhi kaanon se suni.
 idhar kaashi ke panditon ko jab yah baat pataa chali to unke man main irshyaa utpann hui. ve dal banaakar tulsidas ji kii ninda or us pustak ko nasht karne kaa praytn karne lage. unhone pustak churaane ke liye do chor bhi bheje. choron ne jaakar dekha ki tulsidas ji kii kuti ke aasapaas do yuvak dhanushbaan liye paharaa de rahe hai. donon yuvak bade hi sundar kramash: shyaam or gaur varna ke the. unke darshan karte hi choron kii buddhi shuddh ho gayi. unhone usee samay se chori karnaa chhod diya or bhagwaan ke bhajan main lag gayi. tulsidas ji ne apane liye bhagavan ko ksht hua jaan kuti kaa sara samaan lutaa diya or pustak apane mitra todermal ke yahan rakhwa di. iske baad unhone apni vilakshan samaran shakti se ek duusari prati likhi. usee ke aadhaar par duusari pratilipiyaan taiyaar kii gayin or pustak kaa prachaar dinon-din badhane laga.
 idhar kaashi ke panditon ne or koi upaay na dekh shri madhusudan saraswati naam ke mahapandit ko us pustak ko dekhakar apni sammati dene kii prarthana kii. madhusudan saraswati ji ne use dekhakar badi prasannataa prakat kii or us par apni ore se yah tippanee likh di-
 iskaa hindi main arth is prakaar he-"kaashi ke anand-van main tulsidas saakshaat chalata-phirata tulsi kaa paudha he. uski kavy-manjari badi hi manohar he, jis par shriram rupi bhanvaraa sadaa mandraata rahata he."
 panditon ko unki is tippanee par bhi santosh nahin hua. tab pustak kii pariksha kaa ek anya upaay sochaa gaya. kaashi ke vishwanath-mandir main bhagavan vishwanath ke saamne sabase upar veda, unke neeche shaastra, shastron ke neeche puraana or sabake neeche ramcharitamanas rakh diya gaya. praatavkaal jab mandir kholaa gaya to logon ne dekha ki shriramcharitamanas vedon ke upar rakhaa hua he. ab to sabhi pandit bade lajjit hue. unhone tulsidas ji se kshamaa maangi or bhakthi-bhav se unka charanodak liya.
 tulsidas ji jab kaashi ke vikhyat ghat asighat par rahane lage to ek raat kaliyug moort rup dhaaran kar unke paas aayaa or unhen pidaa pahunchaane laga. tulsidas ji ne usee samay hanuman ji kaa dhyaan kiya. hanuman ji ne saakshaat prakat hokar unhen prarthana ke pad rachane ko kaha, iske pashchaat unhone apni antim kriti vinay-patrika likhi or use bhagwaan ke charnon main samarpit kar diya. shriram ji ne us par swayan apane hastakshar kar diye or tulsidas ji ko nirbhay kar diya.
 sanwat 1680 main shravan krishna tritiya shanivaar ko tulsidas ji ne "ram-ram" kehete hue apana sharir parityag kiya.
 tulsidas ji kii hastlipi atyadhik sundar thi lagata he jaise us yug main unhone calography kii kala aati thi. unke janm-sthaan rajapur ke ek mandir main shriramcharitamanas ke ayodhyakand kii ek prati surakshit rakhi hui he. usee prati ke saath rakhe hue ek kavi madanlaal verma 'krant' kii hastlipi main tulsi ke vyaktitv va krititv ko rekhaankit karte hue nimnlikhit do chand bhi ullekhneey hai jinhen hindi academy dilli kii patrika indraprastha bharti ne sarvapratham prakashit kiya tha. inamen pehla chand simhavlokan he jisaki visheshta yah he ki prayek charan jis shabd se samaapt hota he usase aage kaa usee se praranbh hota he. pratham va antim shabd bhi ek hi rahata he. kavyashastra main ise adbhut chand kaha gaya he. yahi chand ek anya patrika sahityaparikrama ke tulsi jainti visheshank main bhi prakashit hue the vahiin se uddhrut kiye gayi hai
 apane 126 varsh ke deergh jivan-kaal main tulsidas ne kalkrmanusaar nimnlikhit kaaljayi granthon kii rachanaayen kin - 
 inamen se ramcharitamanas, vinay-patrika, kavitawali, gitavali jaisi kritiyon ke vishay main kisi kavi kii yah arshvani sateek prathit hoti he - pashy devsy kavyan, na mrinoti na jiryati. arthath devpurushon kaa kavy dekhiye jo na marataa na purana hota he.
 lagbhag chaar sau varsh purv tulsidas ji ne apni kritiyon kii rachana kii thi. aadhunik prakaashan-suvidhaon se rahit us kaal main bhi tulsidas kaa kavy jan-jan tak pahunch chukaa tha. yah unke kavi rup main lokapriy hone kaa pratyaksh pramaan he. maanas jaise vrihad granth ko kanthsth karke saamaanya padhe likhe log bhi apni shuchita evam gyaan ke liye prasiddh hone lage the.
 ramcharitamanas tulsidas ji kaa sarvaadhik lokapriy granth rahaa he. unhone apni rachanaaon ke sambandh main kahin koi ullekh nahin kiya he, isliye pramanik rachanaaon ke sambandh main ant:sakshya kaa abhaav dikhaayi detaa he. nagari prachaarini sabha kaashi dwaara prakashit granth is prakaar hai :
 
 
 
 
 'encychlopedia of religen and athiks' main grearsan ne bhi uparokt pratham baarah granthon kaa ullekh kiya he.
 yah sanskaar geet he. is geet main katipay ullekh ram-vivaah kii katha se bhinn hai.
 vairaygy sandipani ko mataprasad gupt ne apramanik mana he, par acharya chandravali pandey ise pramanik or tulsi kii aarambhik rachana maanate hai. kuch or pracheen pratiyon ke uplabdh hone se thos pramaan mil sakate hai. sant mahima varnan kaa pehla soratha pesh he -
 vidwaanon ne ise tulsi kii rachana ghoshit kiya he. style kii drushti se yah tulsidas kii pramanik rachana he. isaki khandit prati hi granthawali main sampadit he.
 yah tulsi kii pramanik rachana prathit hoti he. isaki kaavyatmak praudhata tulsi siddhant ke anukool he. kavita saral, subodh rochak or saras he. ""jagat maatu pitu sambhu bhavani"" kii shringaarik cheshtaaon kaa tanik bhi put nahin he. lok reeti itani yathasthiti se chitrit hui he ki yah sanskrit ke shiv kavy se kam prabhavit he or tulsi kii mati kii bhaktyaatmak bhoomika par virachit katha kavy he. vyavhaaron kii sushthuta, prem kii ananyta or vaivaahik kaarykram kii sarasata ko badi saavdhaanee se kavi ne ankit kiya he. tulsidas apni is rachana se atyant santusht the, isiilie is anasakt bhakt ne keval ek baar apni mati kii saraahna kii he -
 vidwaanon ne ise tulsidas kii pramanik rachanaaon main sthaan diya he. par isamen bhi kshepak he.
 tulsi ke maanas ke purv valmikiy ramayana kii katha hi lok prachlit thi. kaashi ke panditon se maanas ko lekar tulsidas kaa matbhed or maanas kii prati par vishwanath kaa hastakshar sambandhi janashruti prasiddh he.
 yah jyotish shastreey paddati kaa granth he. dohon, saptakon or sargon main vibhakt yah granth ramakatha ke vividh mangal evam amangalamay prasangon kii mishrit rachana he. kavy kii drushti se is granth kaa mahatva naganya he. sabhi ise tulsikrut maanate hai. isamen katha-shrinkhalaa kaa abhaav he or valmikiy ramayana ke prasangon kaa anuwaad anek dohon main he.
 dohavali main adhikansh dohe maanas ke hai. kavi ne chatak ke vyaaj se dohon kii ek lambii shrinkhalaa likhakar bhakthi or prem kii vyakhya kii he. dohavali doha sankalan he. maanas ke bhi kuch katha nirpeksh dohon ko isamen sthaan he. sambhav he kuch dohe isamen bhi prakshipt hon, par rachana kii apramanikta asandigdh he.
 kavitawali tulsidas kii rachana he, par sabha sanskaran athwa anya sanskarnon main prakashit yah rachana puri nahin prathit hoti he. kavitawali ek prabandh rachana he. kathanak main apraasangikta evam shithilataa tulsi kii kala kaa kalank kaha jaayegaa.
 gitavali main geeton kaa aadhaar vividh cond kaa ramcharita hi rahaa he. yah granth ramcharitamanas kii tarah vyapak jansampark main kam gaya prathit hota he. isliye in geeton main parivartan-parivardhan drushtigat nahin hota he. gitavali main geeton ke katha - sandarbh tulsi kii mati ke anuroop hai. is drushti se gitavali kaa ek geet liya ja saktaa he -
 isamen bharat or ram ke sheel kaa utkarsh tulsidas ne vyakt kiya he. gitavali ke uttarkand main maanas kii katha se adhik vistaar he. isamen sita kaa valmiki ashram main bheja janaa varnit he. is parityag kaa auchity nirdesh in panktiyon main miltaa he -
 shrikrishna gitavali bhi goswamiji kii rachana he. shrikrishna-katha ke katipay prakaran geeton ke vishay hai.
 yah goswami ji kii hanumat-bhakthi sambandhi rachana he. par yah ek swatantra rachana he. iske sabhi ansh pramanik prathit hote hai.
 tulsidas ko ram pyaare the, ram kii katha pyaari thi, ram kaa rup pyaara tha or ram kaa swaroop pyaara tha. unki buddhi, raag, kalpana or bhavukta par ram kii maryaada or lila kaa aadhipaty tha. unak ankhon main ram kii chhavi basati thi. sab kuch ram kii paavan lila main vyakt hua he jo ramkavy kii parampara kii ucchtam uplabdhi he. nirdisht granthon main iskaa ek ras pratibimb he.
