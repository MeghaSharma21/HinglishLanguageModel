 tel 
 ching rajvansh china kaa aakhri rajvansh tha, jisne china par san 1644 se 1912 tak raaj kiya. ching vansh ke raja vastav main chini nasl ke nahin the, balki unase bilkul bhinn manchhu jati ke the jinhone is se pehle aaye ming rajvansh ko satta se nikaalkar china ke singhaasana par qabza kar liya. ching china kaa aakhri rajvansh tha or iske baad china ganatantric pranali kii ore chalaa gaya.
 ching rajvansh kii sthapana jurachen logon ke aisine gioro parivaar ne kii thi jo manchuriya se the. unke sardaar nurhachi ne jurachen qabeelon ko 16veen shatabdi main sangathit kiya. san 1635 main uske putr hong taiji ne elaan kiya kii ab jurachen ek sangathit manchhu raashtra the. in maanchhuon ne ming rajvansh ko dakshin manchuriya ke liyaoning kshetra se baahar dhakelnaa shuru kar diya. 1644 main ming rajdhani beijing par vidrohi kisaanon ne dhaava bolaa or usapar qabza kar ke tod-phod kari. in vidrohiyon kaa netritv lee zicheng naam kaa purv ming sevak kar rahaa tha, jisane apane nae rajvansh kii ghoshnaa kar di jise usne 'shun rajvansh' kaa naam diya. jab beijing par vidrohi haaavee hue to antim ming samraat ne, jise 'chongsen samraat' kii oopaadhi mili hui thi, aatmahatya kar lee. phir lee zicheng ne mingon ke senapati, vu sangui, ke kilaaf kaarywahi kii. us senapati ne apane bachaav ke liye maanchhuon se sandhi kar lee or unhen beijing main ghusane kaa mauqaa mil gaya. rajkumaar dorgon ke netritv main unhone beijing main daakhil hokar lee zicheng ke nae shun rajvansh kaa khaatmaa kar daalaa. ab china par maanchhuon kaa raaj shuru ho gaya or 1683 tak ve puure china par niyantran paa chuke the.
 vaise to ching samraat chiniyon se alag manchhu jati ke the, lekin samay ke saath-saath ve zaraa-bahut chini samskruti apnaane lage. china main sarkari seva main niyukti ke liye imtihaan hua karte the or ching rajvansh ne inhen jari rakhaa. maanchhuon ke saath-saath chiniyon ko bhi sarkari seva main sweekaar kiya gaya. 18veen sadi tak ve china kii simaaon ko itnaa failaa chuke the kii china kaa akar na us se pehle kabhi itnaa bada tha or na hi uske baad kabhi hua.
 samay ke saath-saath ching vyavastha main bhrashtachar bad gaya or europe ke kai desh evam japan china main hastkshep karne lage. unhone jabardastee bahut se chini bandargahon par apana niyantran kar liya. japan 1867-8 ke meiji punarsthaapan ke baad bahut tezi se aadhunikaran main laga hua tha or 1894-1895 ke pratham china-japan yuddh main japan ne china ko parajeet kar diya. 1911-1912 main kranti hui or ching rajvansh satta se hat gaya. aupchaarik rup se china ek ganatantr ban gaya haalanki fuj ke senapatiyon main aapasi jhadpen chalati raheen. antim ching samraat pooi ko kuch hi dinon ke liye beijing main samraat ke rup main july 1917 main behaal kiya gaya lekin phir nikaal diya gaya. 1932 se 1945 main japaniyon kaa manchuriya par qabza rahaa or unhone use ek manchukuo naamak swatantra raashtra ke rup main vyavasthit kiya . unhone iskaa samraat bhi pooi ko banaaya. lekin dwitiya vishwayuddh main 1945 main japan kii haar ke baad ching rajvansh hameshaa ke liya satta se hat gaya.
 
