 majuli yaa majoli  assam ke brahmaputra nadi ke madhya main basaa ek bada nadi dweep he. british east india company ke e.je. miphate mills ke surveykshan anusaar 1853 main iskaa kul kshetrafal 1246 varg kimi tha parantu prativarsh baadh or bhukataav ke chalate yah simat kar maatr 421.65 varg kimi rah gaya he. sachai ye he kii majuli prakritik or maanavajanit kaarnon se din pratidin sikud rahaa he or iske astitv par sawalia nishaan laga hua he.
 majuli ko vishwa kaa sabase bada nadi dweep ke rup main darshaya jaataa rahaa he. yah satya nahin he. brazil or kai anya jagahon ke kai nadi dweep kaaphi bade aakaar ke hai or uname sabase bada he bananal dweep jo lagbhag 19000 varg kimi bada he. vaise to nadi par avasthit sabase bada dweep brazil ke amejan or para nadi par sthit maaraajo dweep he parantu ise nadi dweep nahin mana ja saktaa kyonki iske ek kinare par atlantic mahaasaagar he. nadi dweep ko lekar anek bhraamak tathy maujuud hai. yahan tak kii bangladesh ke meghna nadi par avasthit hatiya dweep bhi 1500 varg kimi ke saath majuli se bada he.
 majuli dweep ke dakshin main brahmaputra nadi or uttar main kherkutiyaa khuti naamak dhara avasthit he. kherkutiyaa khuti brahmaputra nadi se nikalati he or aage chalakar phir usee main pravesh karti he. uttar main subansiri nadi kherkutiyaa khuti se jud jaati he. majuli dweep kalantar main brahmaputra nadi or uski sahaayak nadiyon visheshkar lohit nadi ke disha or kshetra parivartan kii vajah se bani he.
 majuli kaa jila mukhyalay jorhat shahar he jo yahan se 20 kimi kii duuri par he. majuli jane ke liye jorhat se niyamit parivahan sevaayen uplabdh hai. majuli jane ke liye pheri lenaa jaruri he kyonki yahan nadi par pul nahin he. assam kii rajdhani guwahati se majuli dweep lagbhag 200 kilometre purv main he.
 majuli ko assam kii saanskrithik rajdhani bhi kaha ja saktaa he. majuli purvi assam kaa nav vaishnav vichaardhaara kaa mukhya centre he.
 vastav main 7veen sadi kii shuruyaat main, majuli ek bade kshetra kaa ek hissaa tha or ye kaaphi sankara or lambaa tha. us samay isse ‘‘majoli’’ yani do samanaantar nadiyon ke bich kii jagah, ke naam se janaa jaataa tha. majuli ke uttar main brahmaputra nadi jise pehle lohit, luhit yaa luit ke naam se janaa jaataa tha, bahati thi or iske dakshin main dihing nadi bahati thi, jisaki anek sahaayak nadiyaan thim jaise- dikhu, dhanshiri, bhogadoi, jhanji. ye donon nadiyaan lakhu naamak sthaan main aakar jud jate the. alag alag nadiyon dwaara laaye gaye mitti or ret ke jamaav se nadiyon kii dhaaraon main badlaav hone laga or yah ek alag bhukhand kaa swarup lene laga.
 bhugolic drushtikon se majuli ek asamtal bhoomi thi. yah jal ke anekon channelon ke madhya sthit chote-chote tapuon kaa ek network tha or lohit tathaa dihing nadiyon se ghira hua tha. prakritik sansadhano ke vividh roopon- dakshini or uttari kinare par badi nadiyaan, sahaayak nadiyon ke network or madhya main chote dwipon hone ke kaaran ek vishaal madhya nadi delta viksit hone lagi.
 kalkram main vibhinn kaarnon se brahmaputra nadi or uski sahaayak nadiyon kaa disha parivartan hua or ve dakshin kii ore sarakane lage. aitihaasik granthon main ullekh or lokkathaon se pataa chalata he ki 1661-1696 kii avadhi main lagaataar bukamp aaye the or is vajah se kai vinaashkari baadh aaye. isi tarah kaa ek bhayankar baadh 1750 main aayaa tha jisane 15-20 dinon tak tabaahi machaai thi. isi baadh kii vajah se brahmaputra do bhaagon main vibhakt hokar pun: praveshi soton main badal gaya. iname se ek mukhya dhara uttar kii taraf se bahane laga jabaki doosraa dihing nadi ke saath milakar dakshin kii ore se bahane laga or majuli dweep vishaal bhukhand ban gaya. kalantar main uttari channel jahaan brahmaputra kaa mukhya dhara thi, vahaan ke pravaah main kami ai or ise luit khuti phir kherkatia khuti kaha jane laga. dakshini channel jahaan se dihing nadi brahmaputra ke ek anya dhara ke saath bahati thi, samay ke saath uskaa bhukataav ke kaaran vistaar hota gaya or yah brahmaputra kii mukhya dhara ban gayi.
 mitti or ret ke lagaataar jamaav se yah bhoomi upjau hone lagi or ek bade hisse ko jan basati ke liye upyukt banaaya. prakritik sansadhano ke vividh roopon ne is jagah ke samgr paristhitiki tantra ke vikaas main ek mahatvapurn bhoomika nibhaai he.
 majuli jorhat jile ke uttari bhaag main sthit he or brahmaputra nadi dwaara mukhya bhoomi se alag kiya gaya he. yah mukhya bhoomi se 2.5 kimi kii duuri par sthit he or pheri dwaara yah nimatighat or kamalabari se judti he. uttari taton par dweep ke nikatavarti mukhya bhoomi lakhimpur or dhakuakhana hai. majuli 93°39' se 94°35' pus or 26°45' u se 27°12' u ke akshansh or deshaantar ke bheetar sthit he. majuli dweep kaa nirmaan alag-alag samay main lagaataar bade bhukampon ke kaaran or saath hi bhayanak baadhon kii vajah se brahmaputra nadi ke prakritik parivartan ke parinaam swarup hua he.
 majuli nadi dweep brahmaputra basin ke vishaal gatisheel nadi pranali kaa ek hissaa he. brahmaputra nadi kii kul lambaai 2706 kimi or jalgrahanakshetra 5,80,000 varg kilometre he. brahmaputra ke is nadi pranali main ek nadi delta, majuli dweep kaa bananaa ek asaadhaaran bhugolic ghatana he. daldali ilaakon ko chhodkar majuli kii lambaai purv pashchim main 45-48 kimi he jabaki isaki chaudaai uttar dakshin kii ore 7-10 kimi he. 2001 main kiye gaye surveykshan ke anusaar iskaa kul kshetrafal 463 varg kimi he. samudri sataha se yah 85-90 meter kii ausat oonchaai par avasthit he. yah ilaaka brahmaputra nadi ke aise hisse par sthit he jahaan se anek sahaayak nadiyaan nikalati he or uttari or dakshini kinaaron main delta kshetra banaati hai. brahmaputra nadi ke uttari or dakshini kinaaron par daldali ilaaken hai jo kii aise jal pranali kii visheshta hoti he. aise daldali ilaakon ko yahan kii bhashaa main “bill” kehete hai. ye bill vanaspatiyon or jeev ke prajnan or vikaas ke liye uttam vaataavaran pradaan karte hai.
 brahmaputra nadi badhsakriy maidaanon ke bich se guzarati he or uski anek upanadiyaan dakshin or uttar donon taraf se aakar judti he. isiilie majuli gambhir baadh main hi nahin balki saamaanya baadh main bhi jalmagn ho jaataa he. kai kaarnon se garmiyon main monsoon ke maheene majuli ke liye mukhya baadh kaa mausam he. 
 assam main bhukataav har nadi ke tat par hone vaali ek prakritik ghatana he kyonki yahan kii mitti retili he or is kshetra kii bhugolic paristhitiyaan abhi bhi vikaas ke kram main hai. 1950 san ke vinaashkari bukamp ke baad se dweep ke dakshini kinare par lagaataar kataav se kai gaanvon or satr nadi kii gaal main samaa chuke hai. bhukataav ne majuli dweep kii par janasankhyikeey swarup, paristhitiki, paryaavaran, saamaajik sanrachana or aarthik vikaas ko khaasaa prabhavit kiya he.
 assam ke anya bhaagon kii tarah majuli dweep main bhi up-ushnkaribandheey monsoon jalwaayu paaya jaataa he. yahan kii jalwaayu paristhitiyaan bharat ke purvottar maidani kshetron ke jaise hi he. greeshmakaal aamtaur par garm rahata hai or atyadhik nami bani rahati he. kshetra main ausat vaarshik varsha lagbhag 215 semi he. vastav main, majuli yatra karne ke liye sabase acha samay oktober se march he. majuli kaa mausam or jalwaayu ke bare main adhik jaankaree nimnlikhit hai.
 garmi-majuli main garmi ke mausam madhya march se july ant tak hota he. is samay yahan kaaphi garmi hoti he or ardrata pratishat kaaphi unchaa hota he. in maheenon ke dauraan,taapmaana sarvaadhik 36 degree celsius bhi ho saktaa he. paryatakon aise mausam se dur rahanaa pasand karte hai.
 monsoon-majuli main monsoon kaa mausam july ke aasapaas shuru hota he or agast tak rahata he. is samay baadh kaa tandav charam par hota he.
 sardi-sardiyon ke mausam november se shuru hota he or farvari tak rahata he. mausam ke dauraan ausat taapmaana sarvaadhik 18 degree celsius or nunatam 7 degree celsius ke aasapaas rahata he. barish kam yaa nahin ke baraabar hoti he. main sabhi pramukh utsav tathaa tyoharon ko sardiyon ke mausam main yojit kiya jaataa hai jab mausam shant or sukhad hota he.
 2011 kii janaganana anusaar, assam ke jorhat jile main sthit majuli main 1,67,304 logon kii aabaadi he. baadh or bhukataav ke chalate ab yahan kul 192 gaanvon main 32,236 parivaar rahete hai. yahan purushon kii jansankhya 85,566 or mahilaon kii jansankhya 81,738 he. majuli main, mahila ling anupaat 955 prati 1000 he jo kii rajya ke ausat 958 se kuch hi kam he. 0-6 saal ke umr ke bacchon kii sankhya 22,062 hai jisame 11,324 bal hai or 10,738 balikayen hai. bal ling anupaat kii sthiti 948 prati 1000 ke saath or kam he. yahan kii sakshartaa dar 68.20% jo kii rashtriya or rajyik ausat se bhi kam he. mahila sakshartaa dar 61.33% he, jabaki purush sakshartaa dar 74.76% he. majuli main anusuchit jati ke log 23878 hai jabaki anusuchit janajati ke log 77,603 hai.
 majuli kii jansankhya kaa mjedaar pahalu ye he ki 1971 ke baad se yahan rahane laayak kshetra ghati he jabaki jansankhya ekadam se badi he. rojgaar, shiksha aadi kii talash main badi sankhya main logon kaa dweep se bahirgaman ke baavjood jansankhya ghanatv main izapha hua he.
 majuli main vibhinn jati janajatiyon ke log rahete hai. inhonen majuli ke shandaar saanskrithik viraasat ke liye amuly yogadan diya he. yahan anusuchit janajati ke log zyada basate hai. dweep main 47% jansankhya anusuchit janajati kii he jinamein missing, deuri or sonoval-kachaari shaamil hai. majuli kii aabaadi main asamiya ke anya jati upjati jaise-kalita, konch, nath, ahom, chutiya, matak or brahman bhi rahete hai. in ke alaava, kamovesh sankhya main chaay janajati ke log, nepali, bengali, marwari or musalmaan bhi varshon se yahan basovas kar rahe hai.
 missing samudaay- majuli main missing samudaay ke logon kii sankhya lagbhag 68,000 ke aasapaas he . missing janajati ko “miri” bhi pukaara jaataa he. yah sankhya dweep kii kul aabaadi kaa 41 pratishat he. missing janajati sadiyon pehle arunachal pradesh se yahaan aakar bas gaye the. missing log vastav main burma desh se taalluk rakhane vaale mongol mul ke log hai. lagbhag 700 saal pehle ve behatar jivan kii talash main arunachal pradesh ke raste hote hue assam aaye or brahmaputra nadi ke sahaayak nadiyon jaise dihing, disang, suvanshiri, dikrang ke ird gird basane lage. isi kram main majuli main bhi missing log bahutayaat main bas gaye. nadi ke kinare basane ke kaaran ve bahut kushal navik or machuaare hote hai. aisa kaha jaataa he kii har doosraa missing baccha badhiya tairaak hota he. ye log nadikinar kii zindagi ke aadi ho gaye hai or nadi ko apana jeevandaata maanate hai. nadi kii vibheeshikaa or isse upajane vaali visham paristhitiyon ko ye jivan kaa ang maanate hai aaajeevan isse sangharsh karte hai.
 missing logon ke vishisht lok sangeet, nrity or sangeet vaadyayantra hote he. inamen se adhikansh kaa istemaal unki saamaajik or dharmik utsavon ke dauraan hota hai. ek paramparaagat missing ghar laththon ke upar bana hota he. aisa ve achaanak aane vaali baadh se bachane ke liye karte he. inke gharon ke chat phoos se bane hote hai or farsh, deevaaron or chat ke liye bans bade paimaane par istemaal kiya jaataa he. missing log yun to vibhinn tyoharon ko manaate hai lekin unke do mukhya paaramparik tyohaar hai- aali-aay-ligang or poraag. ye tyohaar unke krishi chakra ke saath jude hote hai. missing mahilayen kushal bunakar hotin hai. ve apni kishoravastha tak pahunchne se pehle is kala main nipun ho jaati hai. unhen prakritik rangon kaa bhi acha gyaan hota he. majuli kii missing mahilaon ko vishesh rup se unke uttam hathkargha utpaada mirigen shawl or kambal ke liye janaa jaataa he.
 majuli main deuri logon kii jansankhya 3 pratishat he or unki mukhya aabaadi 2 gaanvon shriram deuri or major deuri gaanv main kendrit he. deuri logon ko anusuchit janajatiyaan ke andar purohit varg mana jaataa he. apane swayan ke boli or samskruti akshunn rakhte hue, majuli ke deuri log bihu manaate hai or alag nrity or geet kii style ke saath huriaarangali bhi manaate hai. unki jivan style missing logon se kaaphi milti julati he.
 anya anusuchit janajatiyaan jaise sonoval-kachaari aadi log bhi apni parampara nibhaate hue majuli main rah rahe he. satron ke sanchaalan main mukhya bhoomika nibhaane vaale brahman samaaj kii bhi majuli main gahari paith he.
 majuli kii arthvyavastha vividh or aatmanirbhar kshetron par aadhaarit he. yahan kaa mukhya udyog krishi he or mukhya utpaada dhan / chaaval he. yahan ek samrudh or vividh krishi parampara he. yahan ke log rabi fasalon par nirbharsheel hai kyoki ve yahan achche ugte hai. yahan ke kisaan mausam anischitata or baadh ke kaaran kharif fasal kii kheti nahin karnaa chaahate. haalanki ab tatbandhon ke nirmaan ke baad kharif fasal bhi bade paimaane par ugaaye jane lage hai. majuli main ugaai jane vaali mukhya fasalein hai- chaaval, makka, gehun, anya anaaj, kaala chanaa, subjiyan, fal, anya khaadya fasalon, kapaas, jute, arandi, ganna aadi.
 logon kii aarthik sthiti ke utthan ke liye majuli main anya udyog bhi prachlit he.
 yahan chaaval kaa ek sau alag alag kismein kisi bhi prakaar ke kritrim khaad yaa kitnashak ke istemaal ke bina ugaai jaati hai. “kumal shaul” yahan chaaval ke sabase lokapriy kismon main se ek he. ise sirf pandrah minute ke liye garm pani main dubo kar rakhane ke baad khaaya ja saktaa he. aamtaur par ise naashte ke rup main khaaya jaataa he. baao dhan, chaaval kaa ek anoothaa kism hota he jo ki pani ke neeche hoti he, or das maheene or baad kaata jaataa he. bora shaul ek anya kism kaa chaaval he jo chipchipa bhure rang kaa hota he. yah chaaval assam ke paaramparik khaadya peetha banane or anya aanushthanik kaaryon main prayukt hota he. yahan kii jansankhya main betahasha vruddhi or kheti laayak jameen ke kataav ke kaaran ab chaaval/dhan kaa utpaadan kam ho gaya he or majuli main ab khud kii zarurat bhi puri nahin ho paa rahi he.
 majuli dweep asamiya nav-vaishnav samskruti kaa kendra rahaa he. nav-vaishnav vichaardhaara asamiya sant mahapurush shrimant shankardev or unke shishy madhavdev dwaara 15veen sadi ke aasapaas shuru kii gayi thi. in mahaan santon dwaara nirmit kai satr abhi bhi astitv main hai or asamiya samskruti kaa ang bane hue hai. majuli pravaas ke dauraan shrimant shankardev yahan pashchim majuli ke belaguri naamak sthaan main kuch maheene ruke the. isi sthaan par do mahaan santon, shrimant shankardev or madhavdev kaa mahamilan hua tha. is aitihaasik bhent kaa bahut mahatv he kyonki isi ke baad belaguri main “manikanchan sanjog” satr sthapit hua. haalanki yah satr ab astitv main nahin he. is satr ke baad majuli main pansth satr or sthapit kiye gaye. assam main kul 665 mul satron main se 65 majuli main sthit the. majuli main sthit mul pansth main se ab keval baees hi astitv main he. kuch satr bhukataav ke chalate villin ho gaye or kuch satr sahi parichaalan ke abhaav main nahin rahe. majuli ke pramukh satr jo ab bhi astitv main hai wo nimnlikhit hai-
 ye satr “bargit”, ‘’matiakhaara’’, satreey nrity jaise- jhumora nrity, chali nrity, natua nrity, nande bhringi, sutaradhar, ojhapalli, apsara nrity, satreey krishna nrity, dashavathar nrity aadi ke sangrakshak sthal hai. ye sabhi shrimant shankardev dwaara prakhyapit kiye gaye the.
 kamalabari satr
 dakshinpaat satr
 dakshinpaat satr main puja
 ouniati satr
 jorhat shahar se maatr 20 kilometre kii duuri par sthit majuli dweep, ek prakritik or saanskrithik viraasat sthal ke rup main mana jaataa he. majuli ke vaishnav satr rajya kii saamaajik-saanskrithik siddhanton ke prachaar-prasar ke liye ek bahut acha madhyam rahen hai. yahan 16veen shatabdi ke baad se bane anek satr dekhe ja sakate he. paryatak in satron main pracheen asamiya kalakritiyon, astr-shastr, bartanon, vastra, aabhushan or hastshilp ke vyapak sankalan ko dekh sakate hai or assam kii viraasat ko mahasoos kar sakate hai.
  in satron main vishesh rup se ullekhneey hai- kamalabari satr, uttar kamalabari satr, samaguri satr, garmudh satr, ouniati satr, benguenaati satr, dakshinpaat satr ityadi. navambar maheene main yahan 3 divasiy raas utsav hota he jise dekhne dur dur se log aate hai. saal bhar yahan rang birange saanskrithik kaarykram yojit hote rahete hai jo paryatakon ko bahut bhaate hai.
 yahan vibhinn janajati ke log rahete hai. unke gaanvo main samay bitaakar unhen or unki samskruti ko janaa ja saktaa he. unke khan paan, mushkil halaat main jeene kii kala aadi ko samajha ja saktaa he. ali-aae-ligang missing janajati dwaara vasant ritu main manaaya jane vaala ek tyohaar he. paryatak is tyohaar kaa bhi kaaphi lutf uthaate hai. is ke alaava, yahan mukhute, mitti ke bartan, muga resham kii bunai jaise hastshilp or hathkargha utpaadon ko dekha yaa karidaa ja saktaa he.
 yahan kii prakritik sundarata or jaev vividhta ko dekhne or adhyayan ke liye vishwa bhar se log aate hai. yahan anek prajatiyon ke durlabh or luptpraaya pravasi pakshiyon kaa avaagaman chalata rahata he. iname hawasil, siberian kraine or greater adjutent saras jaise pravasi pakshi shaamil hai. in pakshiyon ko dekhne ke liye november se march ke bich kaa samay sabase uttam hota hai. yahan teen aise spots hai jahaan se in pakshiyon ko dekha ja saktaa he- majuli dweep ke dakshin purv ilaaka, 'majuli dweep ke dakshin pashchim ilaaka or majuli dweep ke uttari bhaag.
 majuli main saal ke kisi bhi vaqt bhraman kiya ja saktaa he. varsha ritu ke dauraan is dweep ke 50-70% bhaag main pani bhar jaataa he, lekin vidambnaa yah he ki saal ke is samay yahan naav se yatra aasaan ho jaati he. prakritik sundarata bhi isi samay apane charam par hoti he.
 majuli main paryaton ke liye buniyadi suvidhaon kaa vikaas nahin kiya gaya he. yahan koi bhi bada nagar he na hi yahan koi achche hotel hai. yahan ke sabase bade nagar kamalabari or garmudh he. yahan kuch madhya nimna str ke hotel zarur hai. yahan assam sarkaar ke kuch atithi bhawan jaise "circuit house", "inspection bangale" jarur hai par ve simit sankhya main hai or aam paryatak kii pahunch se dur hai. yahan assam paryaton vibhaag kaa "prasanti tourist loj" bhi he, parantu yah bhi simit sankhya main hi touriston ko rakh saktaa he.
 kuch ‘’satr’’ paryatakon ke liye kamare uplabdh karaate he. iske liye pehle se hi satr parichaalak se sampark karnaa aavashyak he. natun kamalabari, uttar kamalabari, ouniati, bhogpur or dakshinpaat satr main aise kamare uplabdh hai, majuli paryaton ke liye savishesh jaankaree ke liye nimna sthanon main sampark kiya ja saktaa he- 
 majuli assam ke vidhansabha samshti ke 99 number nirvachan kshetra ke antargat aata he. yah anusuchit janajati ke liye arakshit seat he. iske alaava yah teen siton vaali missing swaitshasi parishad ke nirvachan kshetra ke adhikaar kshetra main bhi padati he. vartmaan main majuli vidhansabha samshti seat kaa pratinidhitiv congress dal ke shri rajeev lochan pegu kar rahe hai. ve yahan se lagaataar teen baar jitkar assam vidhansabha ke sadsy bane hai. ve assam sarkaar main jal sansaadhan vikaas vibhaag ke rajya mantri hai. ve janajati or pichde varg ke kalyaan mantri bhi hai.
 majuli lakhimpur loksabhaa nirvachan kshetra ke nau vidhansabha kshetron main se ek he. bhartiya janata party ke shri sarbanand sonwal yahan se saansad hai. vah vartmaan main khel evam yuva kaarykram, kaushal vikaas or udhyamita ke rajya mantri he. 
 majuli dweep mukhya bhoomi se kataa hua hone ke baavjood bhi shikshan sansthaaon kii kami nahin he. haalanki yahan koi bhi takaniki santhaan nahin he.
 college
 
 junior college
 
 
 
 
