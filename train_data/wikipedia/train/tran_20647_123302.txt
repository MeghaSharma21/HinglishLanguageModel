 sindhu ghati sabhyataa vishwa kii pracheen nadi ghati sabhyataaon main se ek pramukh sabhyataa he. jo mukhya rup se dakshin asia ke uttar-pashchimi kshetron main, jo aaj tak uttar purv afghanistan ,pakistan ke uttar-pashchim or uttar bharat main faili he. pracheen misr or mesopotamia kii pracheen sabhyataa ke saath, yah pracheen duniya kii sabhyataaon ke teen shuruaati kalkramon main se ek thi, or in teen main se, sabase vyapak tathaa sabase charchit. sammanit patrika nechar main prakashit shodh ke anusaar yah sabhyataa kam se kam 8000 varsh puraani he. yah hadappa sabhyataa or 'sindhu-saraswati sabhyataa' ke naam se bhi jaani jaati he.
 iskaa vikaas sindhu or ghaghghar/hakadaa ke kinare hua. mohenjodaro, kalibanga, lothal, dholavira, rakhigadhi or hadappa iske pramukh kendra the. disambar 2014 main bhirdana ko sindhu ghati sabhyataa kaa ab tak kaa khoja gaya sabase pracheen nagar mana gaya he. british kaal main hui khudaayiyon ke aadhaar par puratatvvetta or itihaaskaaron kaa anumaan he ki yah atyant viksit sabhyataa thi or ye shahar anek baar based or ujde hai.
 7ve shatabdi main pehali baar jab logo ne punjab praant main ito ke liye mitti kii khudaai kii tab unhen vahaan se bani banaai ite mili jise logo ne bhagwaan kaa chamatkaar mana or unka upyog ghar banane main kiya uske baad1826 main charles mysen ne pehali baar is puraani sabhyataa ko khoja. kaningham ne 1856 main is sabhyataa ke bare main surveykshan kiya. 1856 main karachi se lahore ke madhya railway line ke nirmaan ke dauraan bartan bandhuon dwaara hadappa sthal kii soochna sarkaar ko di. isi kram main 1861 main elexander kaningham ke nirdesan main bhartiya puraatatv vibhaag kii sthapana kii. 1904 main lard karjan dwaara jon marshall ko bhartiya puratathvik vibhaag  kaa mahanideshak banaaya gaya. flit ne is puraani sabhyataa ke bare main ek lekh likhaa. 1921 main dayaram saahani ne hadappa kaa utkhanan kiya. is prakaar is sabhyataa kaa naam hadappa sabhyataa rakhaa gaya va dayaram saahani ko iskaa khojakarta mana gaya. yah sabhyataa sindhu nadi ghati main faili hui thi isliye iskaa naam sindhu ghati sabhyataa rakhaa gaya. pratham baar nagaron ke udai ke kaaran ise pratham nagarikaran bhi kaha jaataa he. pratham baar kaansya ke prayog ke kaaran ise kaansya sabhyataa bhi kaha jaataa he. sindhu ghati sabhyataa ke 1400 kendron ko khoja ja sakaa he jisamen se 925 kendra bharat main he. 80 pratishat sthal saraswati nadi or uski sahaayak nadiyon ke aas-paas he. abhi tak kul khojon main se 3 pratishat sthalon kaa hi utkhanan ho paaya he.
 sindhu ghati sabhyataa kaa kshetra atyant vyapak tha. hadappa or mohenjodaro kii khudaai se is sabhyataa ke pramaan mili hai. atah vidwaanon ne ise sindhu ghati kii sabhyataa kaa naam diya, kyonki yah kshetra sindhu or uski sahaayak nadiyon ke kshetra main aate hai, par baad main ropar, lothal, kalibanga, vanamali, rangapore aadi kshetron main bhi is sabhyataa ke avshesh mili jo sindhu or uski sahaayak nadiyon ke kshetra se baahar the. atah kai itihaaskaar is sabhyataa kaa pramukh kendra hadappa hone ke kaaran is sabhyataa ko "hadappa sabhyataa" naam dena adhik uchit maanate hai.bhartiya puraatatv vibhaag ke mahanideshak jon marshall ne 1924 main sindhu sabhyataa ke bare main teen mahatvapurn granth likhe.
 is sabhyataa kaa kshetra sansar kii sabhi pracheen sabhyataaon ke kshetra se anek guna bada or vishaal tha. is paripakv sabhyataa ke kendra-sthal punjab tathaa sindh main tha. tatpashchaat iskaa vistaar dakshin or purv kii disha main hua. is prakaar hadappa samskruti ke antargat punjab, sindh or baluchistan ke bhaag hi nahin, balki gujarat, rajasthan, haryana or pashchimi uttar pradesh ke seemaant bhaag bhi the. iskaa failaav uttar main rahamandheri se lekar dakshin main daimabad tak or pashchim main baluchistan ke makraan samudr tat ke sutkagendoor se lekar uttar purv main meerut or kurukshetra tak tha. praarambhik vistaar jo praapt tha usamen sampoorn kshetra tribhujaakar tha is tarah yah kshetra aadhunik pakistan se to bada he hi, pracheen misr or mesopotamia se bhi bada he. isa purv teesri or duusari sahastrabdi main sansar bhar main kisi bhi sabhyataa kaa kshetra hadappa samskruti se bada nahin tha. ab tak bhartiya upmahadweep main is samskruti ke kul 1000sthalon kaa pataa chal chukaa he. inamen se kuch aarambhik avasthaa ke hai to kuch paripakv avasthaa ke or kuch uttarvarti avasthaa ke. paripakv avasthaa vaale kam jagah hi hai. inamen se aadhe darjanon ko hi nagar kii sangya di ja sakati he. inamen se do nagar bahut hi mahatvapurn hai - punjab kaa hadappa tathaa sindh kaa mohen jo dado . dono hi sthal vartmaan pakistan main hai. dono ek duusare se 483 kimi dur the or sindhu nadi dwaara jude hue the. teesraa nagar mohen jo dado se 130 kimi dakshin main chanhudado sthal par tha to chauthaa nagar gujarat ke khambhaat kii khadi ke upar lothal naamak sthal par. iske atirikt rajasthan ke uttari bhaag main kalibanga tathaa haryana ke hisar jile kaa banaavali. in sabhi sthalon par paripakv tathaa unnat hadappa samskruti ke darshan hote hai. sutkagendor tathaa surkotda ke samudratati nagaron main bhi is samskruti kii paripakv avasthaa dikhaai detii he. in donon kii visheshta he ek ek nagar durg kaa hona. uttar hadappa avasthaa gujarat ke kathiyawad prayadweep main rangpur or rosedi sthalon par bhi pai gai he. is sabhyataa kii jaankaree sabase pehle 1826 main charles main ko praapt hui.
 sindhu ghati sabhyataa ke pramukh shahar teen deshon main is prakaar he:-
 bharat ke vibhinn rajyon main sindhu ghati sabhyataa ke nimna shahar he:-
 is sabhyataa kii sabase vishesh baat thi yahaan kii viksit nagar nirmaan yojana. hadappa tathaa mohan jodado dono nagaron ke apane durg the jahaan shaasha varg kaa parivaar rahata tha. prayek nagar main durg ke baahar ek usase nimna str kaa shahar tha jahaan eenton ke makaanon main saamaanya log rahete the. in nagar bhawanon ke bare main vishesh baat ye thi ki ye jaal kii tarah vinyast the. yani sadake ek duusare ko samakon par katati thim or nagar anek ytaakar khandon main vibhakt ho jaataa tha. ye baat sabhi sindhu bastiyon par lagu hoti thim chaahe ve choti hon yaa badi. hadappa tathaa mohan jodado ke bhawan bade hote the. vahaan ke smarak is baat ke pramaan hai ki vahaan ke shaasha majdoor jutaney or kar-sangrah main param kushal the. eenton kii badi-badi imaarat dekh kar saamaanya logon ko bhi yah lagegaa ki ye shaasha kitne pratapi or pratishthavan the.
 mohan jodado kaa ab tak kaa sabase prasiddh sthal he vishaal saarvajanik snanagar, jiskaa jalashay durg ke tile main he. yah into ke sthapaty kaa ek sundar udhaaharan he. yah 11.88 meter lanbaa, 7.01 meter chaudaa or 2.43 meter gaharaa he. dono siron par tal tak jane kii seedhiyaan lagi hai. bagal main kapade badalane ke kamare hai. snanagar kaa farsh paki eenton kaa bana he. paas ke kamare main ek bada sa kuna he jiskaa pani nikaal kar hoj main daalaa jaataa tha. hauz ke kone main ek nirgam he jisase pani bahakar naale main jaataa tha. aisa mana jaataa he ki yah vishaal snanagar dharmanushthan sambandhi snaan fke liye bana hoga jo bharat main paaramparik rup se dharmik kaaryon ke liye aavashyak rahaa he. mohan jodado kii sabase bada sanrachana he - anaaj rakhane kaa kothaar, jo 45.71 meter lanbaa or 15.23 meter chaudaa he. hadappa ke durg main chah kothaar mili hai jo eenton ke chabutare par do paanton main khadey hai. har ek kothaar 15.23 me. lanbaa tathaa 6.09 me. chaudaa he or nadi ke kinare se kuch ek meter kii duuri par he. in baarah ikaiyon kaa talakshetra lagbhag 838.125 varg me. he jo lagbhag utana hi hota he jitna mohan jodado ke kothaar kaa. hadappa ke kothaaron ke dakshin main khulaa farsh he or isapar do kataron main eent ke vrittakar chabutare bane hue hai. farsh kii daraaron main gehun or jau ke dane mili hai. isse prathit hota he ki in chabutaron par fasal kii dawni hoti thi. hadappa main do kamaron vaale barrack bhi mili hai jo shaayad mazdooron ke rahane ke liye bane the. kalibangan main bhi nagar ke dakshin bhaag main eenton ke chabutare bane hai jo shaayad kothaaron ke liye bane honge. is prakaar yah spasht hota he ki kothaar hadappa samskruti ke abhinn ang the.
 hadappa samskruti ke nagaron main eent kaa istemaal ek vishesh baat he, kyonki isi samay ke misr ke bhawanon main dhoop main sukhi eent kaa hi prayog hua tha. samakaleen mesopatamia main pakki eenton kaa prayog miltaa to he par itane bade paimaane par nahin jitna sindhu ghati sabhyataa main. mohan jodado kii jal nikaas pranali adbhut thi. lagbhag har nagar ke har chote yaa bade makaan main praangan or snanagar hota tha. kalibangan ke anek gharon main apane-apane kuen the. gharon kaa pani bahakar sadakon tak aata jahaan inke neeche moriyaan bani thim. aksar ye moriyaan eenton or pathar kii silliyon se dhakin hoti thim. sadakon kii in moriyon main narmokhe bhi bane hote the. sadakon or moriyon ke avshesh banaavali main bhi mili hai.
 sindhu sabhyataa kii arthvyavastha krishi pradhan thi, kintu vyapaar ev pashupaalan bhi prachlan main tha.
 aaj ke mukaable sindhu pradesh purv main bahut upjau tha. isa-purv chauthi sadi main sikandar ke ek itihaaskaar ne kaha tha ki sindh is desh ke upjau kshetron main gina jaataa tha. purv kaal main prakritik vanaspati bahut thim jiske kaaran yahaan acchhee varsha hoti thi. yahaan ke wanon se inte pakaane or imaarat banane ke liye lakdi bade paimaane par istemaal main laai gai jiske kaaran dhire dhire wanon kaa vistaar simatata gaya. sindhu kii urvartaa kaa ek kaaran sindhu nadi se prativarsh aane vaali baadh bhi thi. gaanv kii raksha ke liye khadi paki eent kii diwaar ingit karti he baadh har saal aati thi. yahaan ke log baadh ke utar jane ke baad november ke maheene main baadh vaale maidaanon main beej bo dete the or agali baadh ke aane se pehle april ke maheene main gehun or jau kii fasal kaat lete the. yahan koi fawda yaa phal to nahin mila he lekin kalibangan kii prak-hadappa sabhyataa ke jo koont mili hai unase abhas hota he ki rajasthan main is kaal main hal jote jate the.
 sindhu ghati sabhyataa ke log genhu, jau, rai, matar, jowar aadi anaaj paidaa karte the. ve do kism kii genhu paidaa karte the. banaavali main mila jau unnat kism kaa he. iske alaava ve til or sarson bhi upjate the. sabase pehle kapaas bhi yaheen paidaa kii gai. isi ke naam par yunaan ke log is sinden kehane lage. hadappa yonto ek krishi pradhan samskruti thi par yahaan ke log pashupaalan bhi karte the. bail-gaay, bhens, bakrii, bhed or boar paala jaataa tha. harappai logon ko hathi tathaa gande kaa gyaan tha.
 yahan ke nagaron main anek vyavsaay-dhandhe prachlit the. mitti ke bartan banane main ye log bahut kushal the. mitti ke bartanon par kaale rang se bhinn-bhinn prakaar ke chitra banaaye jate the. kapadaa banane kaa vyavsaay unnat avasthaa main tha. uskaa videshon main bhi niryaat hota tha. johari kaa kaam bhi unnat avasthaa main tha. manake or taabeej banane kaa kaary bhi lokapriy tha,abhi tak lohe kii koi vastu nahin mili he. atah siddh hota he ki inhen lohe kaa gyaan nahin tha.
 yahaan ke log aapas main pathar, dhaatu shalk aadi kaa vyapaar karte the. ek bade bhubhag main dher sari sil, ekarup lipi or manakikrut maap taul ke pramaan mili hai. ve chakke se parichit the or sambhawatah aajkal ke ikke jaisaa koi vaahan prayog karte the. ye afghanistan or iran se vyapaar karte the. unhone uttari afghanistan main ek vanijyik upnivesh sthapit kiya jisase unhen vyapaar main sahuuliyat hoti thi. bahut si harappai sil mesopotamia main mili hai jinase lagata he ki mesopotamia se bhi unka vyapaar sambandh tha. mesopotamia ke abhilekhon main meluha ke saath vyapaar ke pramaan mili hai saath hi do madhyavarti vyapaar kendron kaa bhi ullekh miltaa he - dalmun or maakan. dilamun kii pahchaan shaayad faras kii khadi ke bahrain ke kii ja sakati he.
 itnaa to spasht he ki hadappa kii viksit nagar nirmaan pranali, vishaal saarvajanik snanagaron kaa astitv or videshon se vyapaarik sambandhkisi badi rajnatik satta ke bina nahin hua hoga par iske pukhta pramaan nahin mili hai ki yahaan ke shaasha kaise the or shashan pranali kaa swaroop kya tha. lekin nagar vyavastha ko dekhakar lagata he ki koi nagar nigam jaisi sthaneey swashaasan vaali sanstha thi.
 hadappa main paki mitti kii stri murtikaayen baari sankhya main mili hai. ek murti main stri ke garbh se nikalataa ek paudha dikhaaya gaya he. vidwaanon ke mat main yah prithvi devi kii pratimaa he or iskaa nikat sambandh paudhon ke janm or vruddhi se rahaa hoga. isliye maaloom hota he ki yahaan ke log dharti ko urvartaa kii devi samajhate the or isaki puja usee tarah karte the jis tarah misr ke log nil nadi kii devi isis kii. lekin pracheen misr kii tarah yahaan kaa samaaj bhi matra pradhan tha ki nahin yah kahana mushkil he. kuch vaidic sookhton main prithvi mata kii stuti he, dholavira ke durg main ek kuan mila he isamen neeche kii taraf jaati seedhiyaan he or usamen ek khidki thi jaha deepak jalaane ke saboot milte he. us kuen main saraswati nadi kaa pani aata tha, to shaayad sindhu ghati ke log us kuen ke jariye saraswati kii puja karte the.
 sindhu ghati sabhyataa ke nagaron main ek sil paaya jaataa he jisamen ek yogi kaa chitra he 3 yaa 4 mukh vaala, kai vidwaan maanate he ki yah yogi shiv he. mewar jo kabhi sindhu ghati sabhyataa kii seemaa main tha vahaan aaj bhi 4 mukh vaale shiv ke avatar eklinganath ji kii puja hoti he. sindhu ghati sabhyataa ke log apane shavon ko jalaayaa karte the, mohan jodado or hadappa jaise nagaron kii aabaadi kareeb 50 hazaar thi par phir bhi vahaan se keval 100 ke aasapaas hi kabre mili he jo is baat kii or ishaara karata he ve shav jalaate the. lothal, kalibanga aadi jagahon par havan kund mili he jo kii unke vaidic hone kaa pramaan he. yahan swaastik ke chitra bhi mili he.
 kuch vidwaan maanate he ki hindu dharm dravido kaa mul dharm tha or shiv dravido ke devtaa the jinhen aaryon ne apana liya. kuch jain or buddha vidwaan yah bhi maanate he ki sindhu ghati sabhyataa jain yaa buddha dharm ke the, par mukhyadhara ke itihaaskaaron ne yah baat nakaar di or iske adhik pramaan bhi nahin he.
 pracheen misr or mesopotamia main puratatvavidon ko kai mandiron ke avshesh mili he par sindhu ghati main aaj tak koi mandir nahin mila, marshall aadi kai itihaaskaar maanate he ki sindhu ghati ke log apane gharo main, kheto main yaa nadi kinare puja kiya karte the, par abhi tak keval brihatsnanagar yaa vishaal snanaghar hi ek aisa smarak he jise poojasthal mana gaya he. jaise aaj hindu ganga main nahaane jate he vaise hi saindhav log yahan nahaakar pavitra hua karte the. haan
 yadhyapi is yug ke log pattharon ke bahut saare aujaar tathaa upkaran prayog karte the par ve kaanse ke nirmaan se bhalee bhaanti parichit the. tambe tathaa tin milakar dhaatushilpi kaansya kaa nirmaan karte the. haalanki yahaan dono main se koi bhi khanij prachur maatra main uplabdh nahin tha. sooti kapade bhi bune jate the. log naav bhi banaate the. mudra nirmaan, murti kaa nirmaan ke saat baratan bananaa bhi pramukh shilp tha.
 pracheen mesopotamia kii tarah yahaan ke logon ne bhi lekhan kala kaa avishkaar kiya tha. harappai lipi kaa pehla namoona 1853 isvi main mila tha or 1923 main puri lipi prakaash main ai parantu ab tak padhi nahin ja saki he. lipi kaa gyaan ho jane ke kaaran nijee sampatti kaa lekha-jokha aasaan ho gaya. vyapaar ke liye unhen maap taul kii aavashyaktaa hui or unhonen iskaa prayog bhi kiya. baat ke tarah kii kai vastuen mili hai. unase pataa chalata he ki taul main 16 yaa uske aavartakon kaa upyog hota tha. dilachasp baat ye he ki aadhunik kaal tak bharat main 1 rupaya 16 aane kaa hota tha. 1 kilo main 4 pav hote the or har pav main 4 canavaan yani ek kilo main kul 16 canavaan.
 yah sabhyataa mukhyatah 2500 i.pus. se 1800 i. pus. tak rahi. aisa abhas hota he ki yah sabhyataa apane antim charan main hrasonmukh thi. is samay makaanon main puraani eenton ke prayog kii jaankaree milti he. iske vinaash ke kaarnon par vidwaan sahamat nahin hai. sindhu ghati sabhyataa ke avsaan ke peeche vibhinn tark diye jate hai jaise: akraman, jalwaayu parivartan evam paristhitik asantulan, barh tathaa bhu-tathvik parivartan, mahamari, aarthik kaaran. aisa lagata he ki is sabhyataa ke patan kaa koi ek kaaran nahin tha balki vibhinn kaarnon ke mail se aisa hua. jo alag alag samay main yaa ek saath hone ki sambhaavna he. mohenjo daro main nagar or jal nikaas ki vyavastha se mahamari ki sambhaavna kam lagati he. bheeshan agnicand ke bhi pramaan praapt hue he. mohenzodaro ke ek kamare se 14 nar kankal mili he jo akraman, aagjanee, mahamari ke sanket he.
 sindhu ghati sabhyataa ke nagar main sthit ek kuan or snaan ghar
 ek bail ke murti
 lothaal sthit pracheen nagar main sthit ek naalee
 laal mitti se bane ek paatr ke avshesh
 anushthanon yaa samarohon main prayukt hone vaala paatr 
