 nand, harivansh va puraano ke anusaar "paavan gwaal" ke rup me vikhyath gopaalak jati ke mukhiya the. vah bhagwaan krishna ke paalak pita the. nand pracheen yadav samrajya ke shaktishaalee mandalon main se ek, gokul mandal ke mandladhish yaa pramukh the. rishte main nand, vasudev ke chachere bhai the. vasudev ne apane navjaat shishu krishna ko laalan paalan hetu nand ko saunp diya tha. nand va unki patni yasoda ne krishna va balram donon ko paala posa. nand kaa putr hone ke naate krishna kaa ek naam "nandanandan" bhi he. 
 anek shastron main nand ko raja nand ke rup main vyakt kiya gaya he. nand raja vasudev ke sambandhi va nikatatam mitra the
 bhagwat puraana ke anusaar, gokul rajya ke raja nand, raja vasudev ke chachere bhai the.
 raja vasudev kaa vivaah mathura ke raja ugrasen kii bhatiji devaki se hua tha. devaki ke chachere bhai duraachaari kansa ne ugrasen ko karagaar me daal kar mathura kaa rajya swayan hadap liya tha. devaki ke aathven putr dwaara kansa ke vadh kii akashwani ke prabhaav me kansa ne devaki ke sabhi putro ko janm ke samay hi maar dene kii yojana banaai thi. is prakaar devaki ke chah putron kaa vadh kar diya gaya. parantu saatven putr ke garbh ko yogamaya dwaara rohinee ke garbh me sthapit kar diya gaya, rohinee vasudev kii duusari patni thim jo raja nand ke sangrakshan main rah rahi thi, unke balram naamak putr utpann hua tathaa krishna ko swayan vasudev ne nand ke haathon main saunpa tha. krishna va balram donon ko gop naresh nand va unki patni yasoda ne paal- pos kar bada kiya.
 nand gop ek baar shuklatirth kii yatra par gaye. raste main unhone koteshwar shiv kii aradhana nity das karod tajpushpon se kii. kuch samay pashchaat shiv prasann huye va unhe apane "ganon" main shaamil kiya or is prakaar nand gopeshwar kehalaae.
 braj me barsaanaa ke nikat nandagaanv ek dharmik sthal he. yah adhinsth samant nand baba kii rajdhani tha jahaan vah apane anuyaayiyon va gwaalon ke saath nivas karte the.
 nand ke nivas sthal ko nand bhawan kaha jaataa he, jahaan krishna bade huye va apane balykaal ke kuch varsh bitaye vahaan mahaban kaa pramukh prasiddh mandir he. pile rang kii is imaarat ke andar churaasi khambhe hai jin par krishna ke balykaal kii anekon akritiyaan chitrit hai. aisa mana jaataa he ki is bhautik jagat me 84000 prakaar ke jeev jantu hai or prayek khambha brahmad me nivas karne vaali 1000 yoniyon kaa pratik he.
 nand ghat pavitra nadi yamuna ke tat par sthit he. yah ghat is ghatana se sambandhit bataaya jaataa he jabaki ek baar nand ko yamuna nadi main snaan karte samay barun bhagwaan ke anuyaayiyon ne bandi bana liya tha or krishna ne unhe chhudaaya tha. 
 nandavanshi
