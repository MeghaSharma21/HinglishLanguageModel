 chach saatvin shatabdi ke madhya main sindh par raaj karne vaala ek bramhan vansh kaa shashak tha. vah ek bhootpurv mantri or raja raay saahsee kaa pramukh salaahkaara tha. raja ke marane ke baad unki vidhwaa rani se shaadi kar ke vah sattashin ho gaya. usne apane samrajya ko sindh tak failaayaa. uske aasapaas ke chote-2 rajyon, kabeelon or sindhu ghati ke anya swatantra guton ko apane samrajya main milaane ke saahasik va safal prayaason kii daastaan chachanama main likhi hui he.
 chach ek brahman tha jo raay rajvansh ke sindh ke raja raay saheeras ke kaarykaal main prabhavi padon tak pahunchaa. uske pita kaa naam shilise or bhai kaa naam chander tha or raja banane se pehle yah sindh ke raja saahsee kaa sabase prabhaavshaalee mukhya mantri rahaa tha. kehete hai ki raja saahsee kii mrityu ke baad use vidhwaa rani se prem ho gaya or unase shaadi kar ke raja ban gaya. uske is tarah se raja banane kaa raja saahsee ke bhai or chitton ke samakaleen raja rana maharath ne virodh kiya or sindh ke samrajya par apana daawa kiya. haalanki baad main chach ne 660 isvi main unhen yuddh main parrast kar diya.
 chachanama ke anusaar rana maharath ne jab yah paaya ki unki sena chach kii sena ke saamne zyada kuch nahin kar paa rahi he tab usne chach ko ek dwand yuddh ke liye lalakaara. maharath apane kshatriya hone, yudhkala main nipun hone va chach ke ek saamaanya brahman mantri hone kaa phayda uthaanaa chaahate the. vah jaanate the kii chach ek brahman hone ke naate yudhkala main nipun nahin hoga or unase haar jaayegaa. chach is prastaav ke peeche kii manshaa ko samaj chukaa tha lekin vah is prastaav ko thukraa bhi nahin saktaa tha. aisa karne par use kamjor samaj liya jaataa or shashan karne kii uski kshamta par bhi sawaal khadey hote. usne rana ke prastaav ko sweekaar kar liya. chach jaanata tha ki yah dwand yuddh jeetne ke liye use sabhi tarah ke kootnithik va maansik shaktiyon kaa prayog karnaa hoga kyunki shaareerik kshamta va yudhkala ke bal par vah rana ko nahin haraa saktaa tha. isaliye usne ek chaalaaki bharaa daanv khelte hue rana kaa prastaav swikar kar liya or yah shart rakkhi kii ek brahman hone ne naate vah ghode par baithkar yuddh nahin kar saktaa he or vah paidal hi yuddh karegaa. rana ne yah prastaav turant sweekaar kar liya kyunki unhe laga ki anbhavi va adhik balavaan hone kii vajah se aamane saamne ke paidal yuddh main vah use turant parrast kar denge. donon ghodon par se utar gayi lekin chach ne apane sahaayak sainik ko ghode ke saath apane peeche aane ko kaha. najadik aate hi chach ghode par savaar ho gaya or stbhaddh khadey rana par teji se akraman kar diya. usne rana kaa sir apni talwaar se ek jatke main kaat diya or rana kii mrityu ke baad uski sena bhi haar gai.
 chach ne apane bhai chander ko apane samrajya ke shashan main madad karne ke liye adhikrut kiya. usne apane paksh ke saradaaron ko acchhee jaagiren deen, virodhiyon ko kaid kiya or rajya ko susangathit kar digvijay ke liye prayaag kiya. chittod ke raja ko parajeet kar uttar kii ore usne bees nadi ke tat par based apane virodhiyon iskandah or sikaa ko haraaya. jisaki sthiti sambhav: sindh or chenab ke sangam ke nikat thi. usne sikaa ko jeetne ke baad lagbhag 5000 logon ko maut ke ghat utaar diya or baakiyon ko bandi bana liya. iske baad multan or karur kii baari ai. pashchimi prayaag main usne makraan or civistaan ko jeeta. haalaanki civistaan ke raja matta ko apni adheenta main vahaan kaa shaasha bane rahane kii anumati di.
 iske baad usne sindhu nadi ke dakshin main baudhon ke kshetra tak apni satta kaa vistaar kiya. vahaan ke shaasha agam lohana ne uskaa ek saal tak saamana kiya. lekin brahmanabad ke yuddh main agam kii mrity ke baad uske putr sarhand ne chach kii adheenta sweekaar kar lee. sarhand kaa vivaah chach kii bhatiji se hua or chach ne agam kii vidhwaa se vivaah kar liya. usne sthaneey nivaasiyon va jaateey samoohon ko apane aadhipaty main karne or unka vishwaas jeetne ke liye dheron anya kootnithik nuskhe apanaae. usne ] or lohanon ko talwaar na baandhane kii ajna di. unhen kaale or laal rang ke uttareey pahanane padate the, reshmi kapade unke liye varjit the. unhen ghode par bina jin ke chadhana or nange sir, nange pair ghoomana padataa tha. sindh kii vir jatiyon se chach kaa yah vyavhaar bharat ke liye antat: ghaatak siddh hua. brahmanabad se usne turan va kandahar hote hue armanbela nagar kii simaaon par sthit saasanid par hamalaa kiya.
 chach ne chalis varsh raaj kiya, kintu jahaan usne rajya kii vruddhi kii vahaan apane kuch kaaryon se use nirbal bhi banaaya. uski mrityu ke baad uske bhai chander ne 8 varshon tak shashan kiya jiske baad chach ke jyeshtha putr raja daahir ne shashan sambhala.
 chachanama ke anusaar chach ne jaaton or lohaanon ke saath bahut durvyavaar kiya. usne lohana ko talwaar na baandhane kii ajna di. unhen kaale or laal rang ke uttareey pahanane padate the, reshmi kapade unke liye varjit the. unhen ghode par bina jin ke chadhana or nange sir, nange pair ghoomana padataa tha. unako baahar nikalne par apane saath kutton ko rakhane va shahi rasoi ke liye lakdiyaan kaatane va aapurti karke kii aagyaaen di gai. yah sab lohana ke liye behad asammanjanak baaten thi jisane unamem rajya ke prati asantosh bhar diya.jato se chach ko satta ke liye vidroh kaa andeshaa tha isliye usne inhen satta se dur rakhane ke liye sena main to bhartee kiya lekin salaahkaaron se jude mahatvapurn pad nahin die kyonki use dar tha ki kahin ye jat kshatriya takhta palat na kar den.
 644 isvi main saasanid samrajya par islamic vijay ke baad rashidun kii sena ne makraan par akraman kar diya or rasil ke yuddh main sindh kii sena ko haraa kar makraan or baluchistan par kabja kar liya jo ki us vakt raay rajvansh ke adhinsth farsi kshetra the.
 sindhu nadi ke kinare bane dheron mehalon ko chach kaa naam diya gaya. chachpur, chachar, chacharo, chachagaanv, chachi inamen pramukh hai.
