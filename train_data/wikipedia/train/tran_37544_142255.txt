 nirdeshaank: 19°32′N 75°14′E / 19.53°N 75.23°E / 19.53; 75.23
 aurangabad, bharat ke maharashtra rajya kaa ek mahanagar he. ajanta or ellora vishwa dharohar sthalon samet kai nami paryaton sthalo ke sannidh hone se yah ek mahatvapurn paryatak centre he. aurangabad pradesh kaa ek pramukh audyogic shahar tathaa shiksha centre he. yah ek jila evam sambhag mukhyalay bhi he. aurangabad vishwa main ajanta or ellora kii prasiddh buddha gufaaon ke liye janaa jaataa he. in gufaaon kaa nirmaan 200 isa purv se lekar 650 i. tak hua. in gufaaon ko vishwa dharohar main shaamil kar liya gaya he.
 madhyakaal main aurangabad bharat main apana mahatvapurn sthaan rakhata tha. aurangzeb ne apane jivan kaa uttararddh yaheen vyateet kiya tha or yaheen aurangzeb kii mrityu bhi hui thi. aurangzeb kii patni rabia duraani kaa makbara bhi yahi hai. is makbare kaa nirmaan tajmahal kii prerana se kiya gaya tha. isiilie ise 'pashchim kaa tajmahal' bhi kaha jaataa he.
 is sundar imaarat ko sthaneey log tajmahal kaa judwa rup maanate hai. lekin baahar ke log ise tajmahal kii foohad nakal maanate hai. ise aurangzeb ke bete aajamshah ne apni mata rabia durrani kii yaad main banwaaya tha. yah imaarat abhi bhi purnat: surakshit avasthaa main he. isi shahar main ek or bhawan he jise sunahari mahal kaha jaataa he.
 pravesh shulk: bharatiyon ke liye 15 ru. tathaa videshi paryatakon ke liye 100 ru.samay: subah 8 baje se shaam 6 baje tak.
 is panchakki kaa nirmaan raja malik ambar ne karavaaya tha. is panchakki main pani 6 kilometre kii duuri se mitti ke pipe se aata tha. iske chembar main lohe kaa pankhaa ghumta tha jisase urja utpann hoti thi. is urja kaa upyog aataa ke mil ko chalaane main kiya jaataa tha. is mil main tirthayatriyon ke liye anaaj pisa jaataa tha. isi sthaan par kum nadi ke baayen tat par baba shah musafir kaa majaar he. aurangzeb baba shah kaa bahut aadar karata tha. yah makbara laal rang ke saadhaaran pathar kaa bana hua he. yah makbara sant ke saadagi kaa pratik he.
 pravesh shulk: bharatiyon ke liye 5 ru. tathaa videshiyon ke liye 100 ru.samay: suryoday se suryaast tak.
 aurangabad shahar main bahut se daravaajon kaa avshesh bhi hai. in dhwans avasheshon main dilli, jalaan, paithan tathaa makka rashan darwaja shaamil he. iske alaava bahut se bhawanon ke avshesh bhi hai. nakonda pales, kila arq tathaa damari mahal aadi kaa avshesh yahaan hairaashan darwaja main ek mahaan hasati rah ti ha jis kaa naam "a h m d alashhaab " ha.
 puraane shahar main faile ye masjid or dargah lagaataar upyog main aane ke kaaran acchhee avasthaa main hai. in bhawanon main jama masjid pramukh he jo nizaam or mughal donon ke shashan kaal main apana mahatv rakhata tha. jama masjid ke alaava shah ganj masjid, chaowkee kii masjid aadi imaaraten bhi dekhne ke yogya he. shahar ke uttar main pir islam kii dargah he. is dargah main aurangzeb ke shikshak kii samadhi he.
 yah sundar baag aurangabad se 24 kilometre dur sthit he. isi baag main bani begum kii samadhi bani hui he. bani begum aurangzeb kii patni thim. is makbare main bhavy gumbad, pillar tathaa fawbaare hai. yah makbara dakkan prabhavit mughal vaastustyli kaa sundar namoona he.
 ye gufaaen shahar se kai kilometre dur uttar main sthit hai. in gufaaon main buddha dharm se sambandhit chitrakaari kii gai he. yahaan kul das gufaaen hai jo ki purv or pashchami bhaag main bata hua he. in gufaaon main chauthi gupha sabase puraani he. is gupha kii banaavat hinayan sampradaay se sambandhit vaastustyli main kii gai he. in gufaaon main jataka kathaon se sambandhit chitrakaari kii gai he. paanchavi gupha main buddha ko ek jain tirthankar ke rup main darshaya gaya he.pravesh shulk: bharatiyon ke liye 10 ru. tathaa videshiyon ke liye 100 ru..samay: subah 9 baje se shaam 5 baje tak.
 ise devgiri ke naam se bhi janaa jaataa he. yah shahar hameshaa shaktshali baadshahon ke liye aakarshan kaa centre sabit hua he. vastav main daulatabad kii samrik sthiti bahut hi mahatvapurn thi. yah uttar or dakshin bharat ke madhya main padataa tha. yahaan se puure bharat par shashan kiya ja saktaa tha. isi karanvash badshaah mohammad bin tughlaq ne ise apni rajdhani banaaya tha. usne dilli kii samast janata ko daulatabad chalane kaa aadesh diya tha. lekin vahaan kii kharaab sthiti tathaa aam logon kii takalifon ke kaaran use kuch varshon baad rajdhani pun: dilli laana padaa. daulatabad main bahut si aitihaasik imaaraten hai jinhen zarur dekhnaa chahie. in imaaraton main jama masjid, chand minar tathaa chini mahal shaamil he. aurangabad se daulatabad jane ke liye privet tathaa sarkari basen mil jaati hai.
 pravesh shulk: bharatiyon ke liye 5 ru. tathaa videshiyon ke liye 5 dollars.samay: subah 9 baje se shaam 6 baje tak.
 aurangzeb ne khuldabad ke bahari chor main sthit rouja main apane ko dafnane kii ichha vyakt kii thi. yahaan sthit aurangzeb kaa mul makbara bahut saadagi ke saath banaaya gaya tha. is makbare kaa nirmaan aurangzeb ke khud ke kamaaye paise se hua tha. aurangzeb ne topi banaakar tathaa quran kii hastlipi taiyaar kar paise kamaaye the. is makbare ko baad main bhavy rup diya gaya. yah kaam angrejon or hyderabad ke nijaamon ne kiya tha. makbare ke baahar sthit dukaanon se is makbare kii choti anukriti praapt kii ja sakati he.
 paithan joki pehle pratishthan ke naam se janaa jaataa tha, marathavada kaa sabase pracheen shahar he. isa messiah ke janm ke purv hi ek baar greek vyapaaree yahaan aae the. puraane paithan shahar kii kuch aitihaasik bhavanen abhi bhi shesh he. in bhawanon main ekanath mandir tathaa mukteshwar mandir shaamil hai. ekanath mandir kaa bhagnavshesh godavari nadi ke tat par he. yahaan aane par us chote se kunda ko zarur dekhnaa chahie jahaan ekanath ne 1598 i. main jal samadhi lee thi.
 paithan shahar maharashtrayan sari ke liye bhi prasiddh he. is sari ko banane kii prerana ajanta gupha main kii gai chitrakaari se mili thi. is sari ke sambandh main ek anushruti bhi he. is anushruti ke anusaar ek baar parvati ko ek apsara kii shaadi main pahanane ke liye nai sari nahin thi. is baat ko jaanakar shiv ne apane bunakar ko parvati ke liye ek nae prakaar kii sari banane kaa aadesh diya. tabhi se is sari kaa prachlan mana jaataa he. agar aap maharashtrayan sari khareednaa chaahate hai to paithan digaayan sah pradarshnee centre' jaaen. yahaan radimaid sadiyaan milti he or order par bhi sari banaai jaati he.
 ajanta gupha kii khoj angrej jon smith ne 19veen shatabdi main kii thi. ye gufaaen charcolith pattharon kii bani hui hai. in gufaaon main buddha dharm se sambandhit chitrakaari kii gai he. ye chitra abhi surakshit avasthaa main hai. ek chitra main maranashnn rajkumaari ko chitrit kiya gaya he. ek anya chitra main logon ko buddha se diksha lete hue dikhaaya gaya he. kuch chitron main aam logon ko bhi dikhaaya gaya he. in chitron ko dekhne se us samay ke samaaj ko samajhane main bhi madad milti he. ajanta ke samaan ellora kii gufaaen bhi mahatvapurn hai. lekin in gufaaon main buddha dharm se sambandhit chitrakaari nahin milti he. in gufaaon main mukhyat: hindu dharm se sambandhit chitrakaari kii gai he. yahaan ramayana or mahabharat se sambandhit chitra milte hai.
 aloro kaa sambandh shivaji se bhi he. yah shivaji kaa paitruk sthaan he. shivaji ke dadaji malogy bhonsle verul gaanv main rahete the. maharashtra paryaton vikaas nigam prati varsh march maheene ke tisare saptaah main nrity or sangeet se sambandhit ek utsav kaa aayojan yahaan karata he.
 mana jaataa he ki 50,000 varsh pehle akaash se 20 lakh ton kaa ek ulkapind girane se ek vishaal garhde kaa nirmaan hua tha. aaj yah jagah ek jhil kaa rup le chukaa he. is kshetra ko sthaneey log lonar devi kaa kshetra maanate hai. sthaneey log lonar devi kii upasna karte hai. yahaan par kai anya mandir bhi he. inamen ganpati, narsimha tathaa renukadevi mandir shaamil he. gaymukh tathaa daityasudana mandir lagbhag nasht hi ho gaya he. lekin in mandiron main abhi bhi puja kii jaati he. agar aap yahaan aaen to in mandiron ko zarur dekhen.
 is jhil ke kai rahasyamay sawaalon kaa uttar khoja janaa abhi baaki he. udhaahranswarup, koi nahin jaanata ki buldana ke sukhagrast hone ke baavjood is jhil main kaise salombar pani rahata he? mana jaataa he kisi strot se is jhil main pani aata he lekin us strot kaa abhi tak pataa nahin lagaaya ja sakaa he. isse bhi bada aashcharya yah he ki is jhil ke pani kaa piech maan ek samaan nahin, balki bhinn-bhinn he. agar aapako vishwaas nahin ho to aap ise litmus paper ke madhyam se check kar sakate hai.is jhil ke baaren main ek anushruti bhi prachlit he. is anushruti ke anusaar is jhil kii prasidvi ko sunakar akbar ne is jhil ke hare pani se sabun banane kaa nirdesh diya tha jisase vah snaan karata tha.
 2001 kii janaganana ke anusaar aurangabad nagar nigam kshetra kii jansankhya 8,72,667 he or aurangabad zile kii jansankhya 29,20, 548 he.
