  frans
  america
  rus
  italy or anya
  germany
 khilaafat e osmania
  balgaria or anya
 pehla vishwa yuddh 1914 se 1918 tak mukhya taur par europe main vyaapt mahayuddh ko kehete hai. yah mahayuddh europe, asia va africa teen mahadwipon or samundar, dharti or akaash main ladaa gaya. isamen bhaag lene vaale deshon kii sankhya, iskaa kshetra tathaa isse hui kshati ke abhootpurv aankadon ke kaaran hi ise vishwa yuddh kehete hai.
 pehla vishwa yuddh lagbhag 52 maah tak chalaa or us samay kii peedi ke liye yah jivan kii drushti badal dene vaala anubhav tha. qareeb aadhi duniya hinsa kii chapet main chali gai or is dauraan andazan ek karod logon kii jaan gai or isse dogune ghayal ho gaye. iske alaava bimariyon or kuposhan jaisi ghatnaon se bhi lakhon log mare.
 vishwa yuddh khatm hote-hote chaar bade samrajya rus, germany, austria-hungary or osmania dhah gaye. europe kii seemayen phir se nirdhaarit hui or america nishchit taur par ek 'mahashakti ' ban kar ubhara.
 audyogic kranti ke kaaran sabhi bade desh aise upnivesh chaahate the jahaan se ve kaccha maal paa saken or sabhi unke desh main banaai tathaa mashinon se banaai hui chizein bech saken. is uddeshy kii prapti ke liye har desh duusare desh par samrajya karne ki chahat rakhane laga or is ke liye sainik shakti badhaai gai or gupt kootnithik sandhiyaan kii gayi. isse rashtron main avishvaas or vaimnasy badha or yuddh anivaary ho gaya. austria ke singhaasana ke uttaradhikari archadyuk ferdinand or unki patni kaa vadh is yuddh kaa taatkaalik kaaran tha. yah ghatana 28 june 1914, ko serajevo main hui thi. ek maah ke baad austria ne srbija ke viruddh yuddh ghoshit kiya. rus, frans or britain ne srbija kii sahaayta kii or germany ne austria kii. agast main japan, britain aadi kii ore se or kuch samay baad osmania, germany kii ore se, yuddh main shaamil hue.
 june 1914 main, austria ke archedu franz ferdinand kii bosnia rajdhani kii sarajevo main ek srbian rashtravaadi dwaara hatya kar di gai jiske falswaroop austria-hungary ne 28 july ko srbija ke viruddh yuddh kii ghoshnaa kar di gayi jisamen rus austria-hungary ke saath aa gaya. germany ne frans kii ore badhane se purv tatasth belgium or lakjamberg par akraman kar diya jaske kaaran britain ne germany ke viruddh yuddh kii ghoshnaa kar di
 germany, austria, hungary or osmania dwaara great britain, france, rus, italy or japan ke kilaaf agast ke madhya tak lamaband ho gaye or 1917 ke baad sanyukt rajya america mitra rashtron kii ore shaamil ho gaya tha.
 yah yuddh europe, asia va africa teen mahadwipon or jal, thal tathaa akaash main ladaa gaya. prarambh main germany kii jeet hui. 1917 main germany ne anek vyapaaree jahaazon ko duboya. ek baar germany ne england kii lucitinia jahaaz apane pandubbi se duba di. jisame kuch america naagarik sanvaar the isse america britain kii ore se yuddh main kud padaa lekin roosi kranti ke kaaran rus mahayuddh se alag ho gaya. 1918 i. main britain, frans or america ne germany aadi rashtron ko parajeet kiya. germany or austria kii prarthana par 11 navambar 1918 ko yuddh kii samaapti hui.
 is mahayuddh ke antargat anek ladaaiyaan hui. inamen se tenenberg, maarna, sari bair tathaa suvala khadi, vardun, aamiain, ev vittorio beneto ityadi kii ladaaiyon ko apekshaakrit adhik mahatv diya gaya he. yahan keval do kaa hi sankshipt vrittant diya gaya he.
 germany dwaara kiye gaye 1916 ke akramanon kaa pradhan lakshya bardun tha. mahadweep sthit mitra rashtron kii senaaon kaa vighatan karne ke liye frans par akraman karne kii yojananusaar germany kii ore sa 21 farvari 1916 i. ko bardun yudhmala kaa shriganesh hua. nau german divizan ne ek saath mozel nadi ke daahine kinare par akraman kiya tathaa pratham evam dwitiya yuddh morchon par adhikaar kiya. french sena kaa oj general petain kii adhyakshata main is chunauti kaa saamana karne ke liye badha. german sena 26 farvari ko bardun kii seemaa se keval paanch mile dur rah gai. kuch dinon tak ghor sangram hua. 15 march tak german akraman shithil padane laga tathaa france ko apni vyuharachna tathaa rasad aadi kii sucharu vyavastha kaa avasar mil gaya. mus ke pashchimi kinare par bhi bheeshan yuddh chhidaa jo lagbhag april tak chalata rahaa. may ke ant main germany ne nadi ke donon ore akraman kiya tathaa bheeshan yuddh ke uparaant 7 june ko vaaks kaa kila lene main safalataa praapt kii. germany ab apni safalataa ke shikhar par tha. french sainik mart home ke dakshini dhaalu sthaliy morchon par date hue the. sangharsh chalata rahaa. british sena ne som par akraman kar bardun ko chhutkaaraa dilaayaa. germany kaa antim akraman 3 sitambar ko hua tha. general mangin ke netritv main france ne pratyakraman kiya tathaa adhikansh khoe hue sthal vijit kar liye. 20 agast 1917 ke bardun ke antim yuddh ke uparaant germany ke hathp main keval bumant rah gaya. yudhon ne french sena ko shithil kar diya tha, jab ki aahat germanon kii sankhya lagbhag teen lakh thi or uskaa josh feekaa pad gaya tha.
 aamiain ke yudhakshetra main mukhyat: morchabandi arthath khaaiyon kii ladaaiyaan huin. 21 march se lagbhag 20 april tak german apane morchen se badhkar angreji sena ko lagbhag 25 mile dhakel aamiain ke nikat le aae. unka uddeshy vahaan se nikalanevaali us railway line par adhikaar karnaa tha, jo kaile bandargah se paris jaati he or jisase angreji sena or saamaan france kii sahaayta ke liye pahunchaaya jaataa tha.
 lagbhag 20 april se 18 july tak german aamiain ke nikat ruke rahe. duusari ore mitra deshon ne apni shakti bahut badhaakar sangathit kar lee, tathaa unki senaayen jo isse purv apane apane rashtriya senapatiyon ke nirdesan main ladati thim, ek pradhan senapati, marshall foush ke adheen kar di gayi.
 july, 1918 ke uparaant general foush ke nirdesan main mitra deshon kii senaaon ne germanon ko kai sthanon main parrast kiya.
 german pradhan senapati ludendarf ne us sthaan par achaanak akraman kiya jahaan angrezi tathaa francisi senaaon kaa sangam tha. yah akraman 21 march ko praat: 4.. baje, jab kohre ke kaaran sena kii gatividhi kaa pataa nahin chal saktaa tha, 4000 topon kii golabari se aarambh hua. 4 april ko german sena kaile-paris railway se keval do mile dur thi. 11-12 april ko angreji senapatiyon ne sainikon se lard marane kaa anurodh kiya.
 tatpashchaat ek saptaah se adhik samay tak germanon ne aamiain ke nikat ladaai jari rakhi, par ve kaile-paris rail line par adhikaar na kar sake. unka angrejon ko francisiyon se pruthak karne kaa prayaas asafal rahaa.
 20 april se lagbhag teen maheene tak german mitra deshon ko anya kshetron main parrast karne kaa praytn karte rahe or safal bhi hue. kintu is safalataa se laabh uthaane kaa avasar unhen nahin mila. mitra deshon ne is bheeshan sthiti main apni shakti badhaane ke prabandh kar liye the.
 25 march ko jeneral foush is kshetra main mitra deshon kii senaaon ke senapati niyukt hue. britain kii parlment ne april main sainik seva kii umr badhaakar 50 varsh kar di or 3,55,000 sainik april maas ke bheetar hi france bhej die. america se bhi sainik france pahunchane lage the or dhire dhire unki sankhya 6,00,000 pahunch gai. nae astron tathaa anya avishkaron ke kaaran mitra deshon kii vayusena prabal ho gai. visheshkar unke take bahut kaaryaksham ho gaye.
 15 july ko germanon ne apana antim akraman marn nadi par paris kii ore badhane ke prayaas main kiya. francisi sena ne ise rokar teen din baad germanon par usee kshetra main shaktishaalee akraman kar 30,000 sainik bandi kiye. phir 8 agast ko aamiain ke nikat general hegg kii adhyakshata main british tathaa francisi sena ne praat: saade chaar baje kohre kii aad main germanon par achaanak akraman kiya. is ladaai main chaar minute topon se gole chalaane ke baad, saikadon tanks sena ke aage bhej die gaye, jinke kaaran german sena main halchal much gai. aamiain ke purv abr evam som nadiyon ke bich 14 mile ke morache par akraman hua or us ladaai main germanon kii itani kshati hui ki sudendorf ne is din kaa namakaran german sena ke liye kaala din kiya.
 varsay kii sandhi main germany par kadi sharten laadi gayi. iskaa bura parinaam doosraa vishwa yuddh ke rup main prakat hua or rashtrasang kii sthapana ke pramukh uddeshy kii purti na ho saki.
 jab yah yuddh armbh hua tha us samay bharat aupniveshik shashan ke adheen tha. yah bhartiya sipaahi sampoorn vishwa main alag-alag ladaayeeyon main lade. bharat ne yuddh ke prayaason main janashakti or saamagree donon rup se bharpoor yogadan kiya. bharat ke sipaahi france or belgium, adin, arab, purvi africa, gaali poli, misr ,mesopatamia, philistin, percia or solonika main balki puure vishwa main vibhinn ladaai ke maidaanon main bade sammaan ke saath lade. gadhwal rayeevels regimen ke do sipaahiyo ko sanyukt rajya kaa ucchtam padak victoria cross bhi mila tha.
 yuddh armbh hone ke pehle germanon ne puri koshish kii thi ki bharat main britain ke viruddh aandolan shuru kiya ja sake. bahut se logon kaa vichaar tha ki yadi britain yuddh main lag gaya to bharat ke krantikari is avasar kaa laabh uthaakar desh se angrejon ko ukhaad phenkane main safal ho jaaenge. kintu iske ulta bhartiya rashtriya congress ke netaaon kaa mat tha swatantraaa kii prapti ke liye is samay britain kii sahaayta kii jaani chahie. or jab 4 agast ko yuddh armbh hua to britain bharat ke netaaon ko apane paksh main kar liya. riyasaton ke raajaaon ne is yuddh main dil kholkar britain kii aarthik or sainik sahaayta kii.
 kul 8 lakh is yuddh main lade jisamen kul 47746 sainik maare gayi or 65000 zakhmi hue. is yuddh ke kaaran bharat kii arthvyavastha lagbhag diwalia ho gayi thi. bharat ke bade netaaon dwaara is yuddh main britain ko samarthan ne british chintakon ko bhi chaunkaa diya tha. bharat ke netaaon ko aashaa thi ki yuddh main britain ke samarthan se kush hokar angrez bharat ko inaam ke rup main swatantraaa de denge yaa kam se kam swashaasan kaa adhikaar denge kintu aisa kuch bhi nahin hua. ulate angrezon ne jalianwala baag narsanhaar jaise ghinaune krity se bharat ke munh par tamaacha maaraa.
