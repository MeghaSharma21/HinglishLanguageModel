 hindu dharm main ekadshi kaa vrath mahatvapurn sthaan rakhata he. prayek varsh choubees ekadashiyaan hoti hai. jab adhikmas yaa malmaas aata he tab inaki sankhya badhkar 26 ho jaati he. jaya ekadshi ke vishay main jo katha prachlit he uske anusaar dharmraj yudhisthir bhagwaan shri krishna se nivedan karte hai ki magh shukla ekadshi ko kinaki puja kerani chahie, tathaa is ekadshi kaa kya mahatmay he. shri krishna kehete hai magh shukla paksh kii ekadshi ko "jaya ekadshi" kehete hai. yah ekadshi bahut hi punyadaayi he, is ekadshi kaa vrath karne se vyakti neech yoni jaise bhoot, pret, pishaach kii yoni se mukt ho jaataa he. shri krishna ne is sandarbh main ek katha bhi yudhisthir ko sunai.
 nandan van main utsav chal rahaa tha. is utsav main sabhi devtaa, siddh sant or divya purush vartmaan the. us samay gandharva gayan kar rahe the or gandharva kanyaayein nrity prastut kar rahi thim. sabha main malyawaan naamak ek gandharva or pushpavati naamak gandharva kanya kaa nrity chal rahaa tha. isi bich pushyavati kii nazar jaise hi malyawaan par padi vah us par mohit ho gayi. pushyavati sabha kii maryaada ko bhuulakar aisa nrity karne lagi ki malyawaan uski ore aakarshith ho. malyawaan gandharva kanya kii bhangima ko dekhakar sud budh kho baitha or gayan kii maryaada se bhatak gaya jisase sur taal uskaa saath chhod gayi.
 indra ko pushpavati or malyawaan ke amaryadit krity par krodh ho aayaa or unhone donon ko shraap de diya ki aap swarg se vanchit ho jaaen or prithvi par nivas karen. mrityu lok main ati neech pishaach yoni aap donon ko praapt hon. is shraap se tatkaal donon pishaach ban gayi or himalay parvat par ek vriksh par donon kaa nivas ban gaya. yahaan pishaach yoni main inhen atyant ksht bhogana pad rahaa tha. ek baar magh shukla paksh kii ekadshi ke din dono atyant du:khee the us din ve keval falahar rahe. raatri ke samay donon ko bahut thandh lag rahi thi at: donon raat bhar saath baith kar jaagate rahe. thandh ke kaaran donon kii mrityu ho gayi or anjaane main jaya ekadshi kaa vrath ho jane se donon ko pishaach yoni se mukti bhi mil gayi. ab malyawaan or pushpavati pehle se bhi sundar ho gayi or swarg lo main unhen sthaan mil gaya.
 devraj ne jab donon ko dekha to chakit rah gayi or pishaach yoni se mukti kisi mili yah poocha. malyawaan ke kaha yah bhagwaan vishnu kii jaya ekadshi kaa prabhaav he. ham is ekadshi ke prabhaav se pishaach yoni se mukt hue hai. indra isse ati prasann hue or kaha ki aap jagdishwar ke bhakt hai isliye aap ab se mere liye aadarneey he aap swarg main anand purvak vihaar karen.
 katha sunkaar shri krishna ne yah bataaya ki jaya ekadshi ke din jagapati jagdishwar bhagwaan vishnu hi sarvatha poojaneey hai. jo shraddhalu bhakt is ekadshi kaa vrath rakhte hai unhen dashami tithi se ko ek samay aahaar karnaa chahie. is baat kaa dhyaan rakhen ki aahaar satvik ho. ekadshi ke din shri vishnu kaa dhyaan karke sankalp karen or phir dhoop, deep, chandan, fal, til, evam panchamrita se vishnu kii puja kare.
 puure din vrath rakhen sambhav ho to raatri main bhi vrath rakhkar jaagran karen. agar raatri main vrath sambhav na ho to falahar kar sakate hai. dwadashi ke din brahmanon ko bhojan karwaakar unhen janeu supaari dekar vidaa karen phir bhojan karen. is prakaar niyam nishtha se vrath rakhane se vyakti pishaach yoni se mukt ho jaataa he.
