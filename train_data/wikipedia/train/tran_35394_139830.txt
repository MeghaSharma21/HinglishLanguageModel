 thor: regnarok 2017 kii ek america superhiro film he, jo maarval comics ke charitra thor par aadhaarit he. is film kaa nirmaan maarval studio ne kiya, or walt dijani studio moshan pikchars dwaara yah film vitarit kii gai. yah film 2011 kii thor, or 2013 kii thor: da dark world kii agali kadi he, or maarval cinemetic univers main satrahavin film he. erik pieresan, craig kyle or christopher yost kii team dwaara likhi gai yah film tika vititi dwaara nirdeshit kii gai he, or kris hameswarth, tom hidalaston, ket bluenchat, idis alba, jeff goldblam, tessa thompsan, karl urban, mark raflo, or anthony hopkins ne film main mukhya bhoomikaayen nibhaai hai. thor: regnarok main thor sakaar grah se batch nikalne kaa harasambhav prayaas karata he, taaki vah hela tathaa regnarok se asguard kii raksha kar sake.
 janvari 2014 thor shrunkhlaa kii teesri film kii pushti hui thi, or usee varsh kyle or yost ne film kii patakatha par kaam shuru kar diya. hamsworth or hidalaston kii bhagidaari kii ghoshnaa oktober main hui thi. dark world ke nideshak alan tailor ke man karne ke baad wititi ko ek saal baad nirdeshak ke rup main film main shaamil kiya gaya. raflo pichhali emsiu filmon kii hi tarah halk kii bhoomika nibhaane ke liye shaamil ho gaye, or phir 2006 kii comic kahani "planet halk" ke tatwon ko bhi regnarok main shaamil kiya gaya. may 2016 main hela ke rup main blanchet samet baaki kalakaaron kii pushti hui, or july 2016 main pieresan film se jude. film kii principal photography australia ke brisben or sidney nagaron main oktober 2016 main khatm hui thi, or oxnford ke gram road sho studio kaa isamen vishesh upyog rahaa.
 thor: regnarok kaa premier 10 oktober 2017 ko los angelis ke el capitan theatre main hua tha, or phir ise 3 november ko 3di, imax or imax 3di praroopon main sanyukt rajya america main release kiya gaya. film ko atyadhik sakaaratmak samiksha mili; kai samikshakon ne ise thor trilogy kii sarvshereshth film ghoshit kiya; or vititi ke nirdesan, kalakaaron ke pradarshan, ection drishy, soundtrack or film ke hasya prakarnon kii prashansa kii. is film ne kul 854 million dollar kamaaye, jisase yah trilogy kii sabase zyada kamai karne vaali, or saath hi 2017 kii bhi nauveen sabase zyada kamai karne vaali film ban gai.
 sokovia kii ladaai ke do varsh baad bhi, thor infinity stones kii khoj main asafal rahaa he, or ab vah mospelhim main agni-rakshas saratar kii kaid main he. saratar thor ko bataata he ki thor ke pita odin ab asguard par nahin hai, or jaise hi saratar odin ke kaksh main jalati hui anant lau main apana mukut giraayegaa, regnarok dwaara vah kshetra turant hi nasht ho jayega. thor saratar ko parrast kar uskaa mukut apane paas rakh letaa he, or maan letaa he ki usne regnarok ko hameshaa ke liye roak diya he.
 iske baad thor asguard laut aata he, jahaan uskaa bhai loki odin ke rup main rah rahaa hota he. thor loki ko odin kii khoj main madad karne ke liye majaboor karata he, or prithvi par stephen strange ke dishanirdeshon ke saath, vah norge main odin ko dhund letaa he. odin unhen bataate hai ki vah mar rahe hai, or unke marate hi unki pehali santan, hela unki jail se chhot jaaegi, jahaan vah bahut pehle sil kar di gai thi. hela asguard kii senadhyaksh thi, or usne odin ke saath nau kshetron par vijay praapt kii thi, lekin odin ko dar tha ki uski mahatvakanksha uski achchhaayiyon par haaavee hone lagi thi, isliye unhone use kaid kar itihaas se hameshaa ke liye mitaa diya. kuch samay baad odin kii mrityu ho jaati he, or hela karawas se mukt hokar un donon ke saamne prakat hui. usne thor ke hathode, myolnir ko nasht kar diya, or jab thor or loki bifrost brij ke madhyam se bhaagane kaa prayaas karne lage, to hela ne unka peechha kar unhen marane ke liye antariksh main phenk diya. hela asguard main pahunchi, or vahaan jaakar usne asguard kii sena ko nasht kar diya or varirs thri kii hatya kar di. iske baad usne pracheen mrit yoddhaon ko punerjeevit kiya, jinamein uskaa vishaal bhediya fener bhi tha, or asgardian skirj ko apane nishpadak ke rup main niyukt kiya. hela asguard ke samrajya kaa vistaar karne ke liye bifrost kaa upyog karne kii yojana bana rahi thi, lekin hemdal ne bifrost pul ko niyantrit karne vaali talwaar chura lee, or asguard ke baaki nagarikon ke saath chhip gaya.
 thor sakaar par ja gira, jo warmhole se ghira hua kachare kaa grah tha. daason kii ek vyapaaree, scraper 142 ne obediens discs kii sahaayta se thor ko apane niyantran main kar liya, or use sakaar ke shaasha, grandmaster ko ek gladator ke rup main bech diya, jiske saath loki pehle hi mitra ban chukaa tha. thor ne 142 kii pahchaan ek walkri ke rup main kii, jo kisi samay asguard par maadaa yoddhaon kii ek mahaan sena kii sadasya hua karti thi, or uske sabhi saathi hela se asguard kii raksha karte hue maare ja chuke the. thor ko grandmaster ne apni kantest of champions pratiyogita main bhaag lene ke liye majaboor kiya, jahaan uskaa saamana apane puraane dost halk se hua. is pratiyogita main apni bijli kii shakti kaa prayog kar jaise hi thor halk par baari padane laga, grandmaster ne chal se use behosh kar diya, jisase halk jeet gaya. gulam rahete hue hi thor ne halk or 142 ko asguard ko bachaane main uski madad karne ke liye manaane kaa prayaas kiya, lekin donon main se koi taiyaar nahin hua. mauka pate hi thor mahal se bhaag niklaa, or us quinjet main pahunchaa, jo halk ko sakaar laayaa tha. halk bhi thor kaa peechha karte hue quinjet main pahunchaa, jahaan natasha romanoff kii ek recording sunakar vah sokovia ke baad pehali baar bruce binar main waapas badal gaya.
 grandmaster ne 142 or loki ko thor or halk ko dhundne kaa aadesh diya, lekin loki 142 ko walkri ke rup main uski pichhali ladaaiyaan yaad dilaataa he. thor kii madad karne kaa faisla karte hue 142 apni sadbhaavna sabit karne ke liye loki ko kaid kar leti he. akelaa peeche chhot jane ke dar se, loki samooh ko grandmaster ke jahaajon main se ek chori karke sene kii baat kahata he. phir ve log anya gladiestaron ko mukt karte hai, jo ki corg or mik ke netritv main grandmaster ke viruddh ek kranti kaa elaan kar dete hai. loki grandmaster se inaam paane ke liye phir se apane bhai ko dhokhaa dene kaa prayaas karata he, lekin thor uski chaal samaj jaataa he, or use peeche chhod vahaan se chalaa jaataa he, jahaan korg or anya gladator jald hi use dhundte the. thor, binar or 142 asguard ke ek warmhole se nikalakar asgard pahonchte hai, jahaan hela kii senaayen bifrost kii talwaar ke liye hemdoul or asguard ke nagarikon par hamalaa kar rahi hoti hai. binar phir se halk main parivartit hota he, or fener ko haraa detaa he, jabaki thor or 142 skirj ke netritv main punarutthit yoddhaon se yuddh karte hai. loki or anya gladator unki madad karne ke liye aate hai, or asguard ke nagarikon ko apane jahaaj par aashray dete hai; apane karmon ke pashchaatap main skirj un nagarikon ko bachaane ke liye aane praanon kaa balidaan kar detaa he. thor or hela kaa aamanaa-saamana hota he, jisame thor apni dahini aankh kho detaa he or uske baad odin ke ek darshan main mahasoos karata he ki keval regnarok hi hela ko roak saktaa he. jab hela 142 or thor se lard rahi hoti he, to loki saratar ke taj kaa pataa lagaakar or use anant lau main daal detaa he, or isse saratar punerjeevit hokar asguard ko nasht kar detaa he, or isamen hela kii bhi mrityu ho jaati he.
 thor or anya log grandmaster ke jahaaj par asguard ke shesh nagarikon ke saath batch nikalate hai. thor, jo ab odin kii mrityu ke baad asgard kaa raja he, apane logon ko prithvi par le jane kaa faisla karata he. madhya-credit drishy main, ek bada antariksh yaan unke jahaaj ke saamne aa jaataa he. post-credit drishy main, grandmaster apane purv shishyon ke ek samooh se mulaakaat karata he, jo abhi bhi vidroh kar rahe hai.
 agast 2016 tak mark madarsabogh ko film score karne ke liye niyukt kar liya gaya tha. sanshleshit score jin-mishael jarre ke kaam se prabhavit he. vititi ne kaha ki vah band queen se film ke soundtrack par kaam karne ke liye kehete, agar unke mukhya gayak fredy marakari abhi bhi jinda hote, kyonki film kaa mijaaz "shant, bold, rangeen, or saahasik" he jo band ke anukool hota. film main dikhaae gaye atirikt sangeet main lead xepellin dwaara "imigrent song" or film vili vonka and da chocolate factory se "pyor imegination" shaamil hai. patric doyale kii thor, bryan tyler kii da dark world or age of ultron or jo harnel kii da incredibal halk tivi shrunkhlaa se "da lonly main" theme ko bhi film main shaamil kiya gaya. hollywood records ne 20 oktober 2017 ko digital praaroop main film ke soundtrack ko jari kiya, or sidi par ise 10 november 2017 ko jari kiya.
