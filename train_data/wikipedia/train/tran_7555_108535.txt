 saath or sattar ke dashakon main bharat sarkaar desh ke vikaas ke liye baari udyogon kii sthapana karne kii 
 niti apanaai thi. yah niti bharat main ek audyogikaran kaa daur aarambh kar diya. isi niti kaa 
 parinaam tha ki san 1971 main bongaigaanv rifinari evam petrochemicals limited kaa shilanyas huya.
 is parishkaranshaala main kaam karne ke liye hazaron karmchaariyon kii niyukti kii jaani thi.
 parantu desh ke vibhinn bhaagon se aane vaale in karmchaariyon tathaa unke parivarajanon ke liye rahane kii 
 vyavastha karne kii aavashyakta thi. parinamswaroop, san 1974 dhaligaanv; jila chirang main bi.aar.pi.el. upnagari kii sthapana hui. is upnagari kaa nirmaan kaary san 
 1972 main aarambh huya. shuruuaati daur main yahan bahut kam kwater the. karmchaaree tathaa unke parivarajanon ke 
 ilaaj ke liye 15 bistaron vaala bi.aar.pi.el. aspataal kii sthapana kii gai. 
 is dauran nae nae plant banate gaye or karmchaariyon kii sankhya main badhottaree hone lagi. at: 
 adhikadhik kwataron kii aavashyakta thi. isliye nae kwataron ke nirmaan kiye gaye or aaj kul 
 kwataron kii sankhya 1200 se bhi adhik hai evam or bhi nae kvataron kaa nirmaan kaary chal rahaa he. 
 aaj is upnagari ke logon ke liye har tarah kii suvidhaayen maujuud hai. kam daron main choubees ghante bijli 
 milti he. nalon se dinabhar shudhd sheethal jal bahata he, khel kud ke liye ek vishaal maidan he jahaan 
 cricket, footbaal, aadi khele ja sakate hai. saath hi saath valiball, tebulatenis, lontanis, 
 basketbaal or badminton khilne kii suvidhaayen bhi hai. san 1974 main bana vah chota sa chikitsaalay 
 aaj ek vishaal rup dhaaran kar liya he jo aadhunik chikitsa praudyogikiyon se las he. yahan 
 vibhinn kshetra ke chikitsak evam suprashikshit nurse hai. is upnagari kii sadaken bahut acchhee hai. 
 yahan lage tarah tarah ke ped or rang birange phulon ke paudhe ise haraa bharaa or sundar banaate hai. manoranjan 
 ke liye teen bade bade udyan hai. rifinari club or champa club main tarah tarah ke samaaroh ke aayojan 
 hote he. yahan ke vidhyaarthiyon ko baahar ke skulon main jane kii aavashyaktaa nahin padati he kyon ki ve 
 upnagari parisar main sthit schule: di.pi.es., dhaligaanv or bi.aar.pi.el. vidhyalay main pard 
 sakate hai. ve sangeet or chitrakala kii shiksha naatakachal sangeet mahavidhyalay main grahan kar sakate hai. 
 aupchaarik kaaryon main aane vaale mehmaanon kaa swaagat yahan par sthit do aaramdaayak atithi gruhashalaon 
 main hota he. rifinari club main ek vishaal puskalay bhi he jahaan tarah tarah kii pustaken, patrikas, 
 aadi padhi ja sakati hai. puja paath ke liye yahan par kai bhavy mandiren bhi hai. aaj jis cheez kii 
 sabase zyada jarurat he, vah he suraksha. iskaa bhi yahan par pukhta intazaam he. upnagari ke suraksha guard 
 sadakon par din raat gasht lagaate rahete hai.
 prabandhan upnagari kii saaf safai par vishesh dhyaan dete hai. naalon ko saaf rakhe jate hai, har din 
 kudedaanon kii safai hoti he, kitnashkon kaa chhidkaav kiya jaataa he or aise tamaam kaam kiye jate 
 hai jisase upnagari kii sundarataa evam swatchta bani rahati he. 
 is upnagari ke logon main aapasi prem or sadbhaavna thi or abhi bhi he jiske badaulat ek choti 
 si upnagari ek sundar evam bhavy rup lene main kaamyaab huya or yahi prem or sadbhaavna bhavishya main 
 ise or bhi sundar or suvidhajanak banayega.
 tushaar mukherjee.
