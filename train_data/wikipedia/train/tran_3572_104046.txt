 yunaan kii bhoomi darshan ke liye bahut urvar rahi he. bahut se vidwaan maanate hai ki unani darshan ne sampoorn paashchaatya chintan par amit chhap choda he. 
 unani darshan ko teen bhaagon main vibhakt kiya jaataa he. pehla bhaag un logon ke vichaar hai jo unani the, parantu yunaan ke baahar unani bastiyon main rahete the. sophist sampradaay ke vichaarkon or sucraat ke saath ethns darshanashastra kii rajdhani bana. sucraat, plato or arestu ne unani darshan ko isaki praudhata pradaan kii or pashchimi vichaardhaara par na mitanevaali chhap laga di. arestu ke baad, pracheen darshan neeche kii ore ludhakne laga. swatantra vichaaron ke sthaan main, plato or arestu kii vyavastha hi vivechan kaa lakshya ban gai. unani darshan kaa janm ionia main hua. thels enexymander or aneximiniz ne sristi ke mul tatv ke vishay main apane vichaar prakat kiye. teenon kii dharna ek hi thi ki mul tatv ek he or bhautik he. thels ne jal ko, eneccemender ne avyakt prakruti ko or aneciminiz ne vaayu ko mul tatv kaa pad diya. prayek bhautik padaarth main gun or maatra pratyaksh dikhte hai. ionia ke vichaarkon ne gun par dhyaan diya or maatra kii upeksha kii. pithegaras ne maatra ko satta kaa tatv samajha. maatra kii jaanch ikai kii neenv par hoti he or yah sankhya kaa aadhaar he. pithegoras ke anusaar sankhya satta kaa tatv he. is tarah usne amoort ko darshanik vivechan main pravisht kar diya. pithegoras ke vicharanusaar sristi main anurupata or saamanjasy har ore dikhte hai. yah anurupata gayan main prasiddh hoti he, sankhya kii tulyata raag kii jaan he. nakshatra apni gati main madhur dhwani utpann karte hai, yadhyapi ham use sun nahin sakate, kyonki uski tivrata hamaari shravanshakti kii simaaon main nahin aati.
 sucraat se parv ke darshan main ek mahatvapurn vivaad parmenidis or hireclitas ne prastut kar diya. parmenidis ne gun kii tarah maatra kii bhi upeksha kii or swayan satta yaa "sat" ko mul tatv ke rup main dekha. yah "sat" ekares nirpeksh he, isamen koi pavirthan nahin hota, yah anant he, avibhajya he, desh or kaal se asambaddha he. "asat" main in sab gunon kaa abhaav he. udbhav "sat" or "asat" kaa mail he. hireclits na kaha ki parivartan satta kaa tatv he, satta udbhav ke atirikt kuch nahin. in donon vichaarkon ne "sat" or "prakaashan" ke pratyayon ko darshanik vivechan main kendriya prashn bana diya. hireclitas ke pravaahvaad ke virodh main, parmenidis ke shishy jino ne yah bataanaa chaha ki gati yaa parivartan kii to sambhaavna hi nahin, tir prati kshan kisi na kisi bindu par sthit he, do binduon par ek saath to ho nahin saktaa.
 pracheen dasharn ke pratham yug main do or naamon kaa mahatv he. demacraitis ne kaha ki padaarthon main gunbhed un parmaanuon ke pariman, aakaar or sthaan par nirbhar he, jinke sanyog se padaarth banate hai. ek tarah se, demacraitis kaa parmanuwaad sadwad or pravaahvaad kaa samanvay tha : parmaanu sat hai, unke sanyog se pravaah vyakt haata he. eneccegoras ne kaha ki achetan prakruti sristi kii vyavastha kaa samaadhaan nahin kar sakati; is samaadhaan ke liye chetana kii aavashyaktaa he. sristi vivechan main chetana kaa anisht hona ek mahatvapurn parivartan tha. peeche arestu ne to kaha ki madiraa pie hue logon main aneccegoras hi saavdhaan tha.
 unani darshan ke pratham bhaag ne nimnaankit pratyayon ko vichaarkon ke sammukh rakh diya-
 1. sristi kaa mul tatv, 2. sat or udbhav, satta or prakaashan 3. rachana main chetana kaa sthaan
 spasht he ki uttarkalin vivechan inamen se kisi pratyay kii upeksha nahin kar sakaa.
 safist samudaay or sucraat ke saath unani darshan athens main aa pahunchaa. abhi tak darshan tatvagyan ke arth main samajha jaataa tha, ab niti or gyanamimasaa bhi uske saath mil gai. donon ke sambandh main safist vichaarkon or sucraat ke drushtikon main moulik bhed tha. protagores ne kaha ki manushya sabhi vastuon kaa maapak he. prayek manushya ke liye vahi satya he jo use indriyon dwaara gyaat hota he, prayek ke liye vahi shubh he jo use priy lagata he. sucraat ne kaha ki is varnan ke anusaar to satya or shubh kaa astitv hi nahin rahata. yadi har ek manushya keval apane bodh or apni pasand ke vishay main kahata he, to satya or shubh ke sambandh main do manushyon main matbhed ho hi nahin saktaa. sucraat ne kaha king satya or shubh sab ke liye ek hi hai. is vivaad ne darshanik vivechan main saamaanya or vishesh ke pratyayon ko pravisht kar diya.
 niti ke sambandhan main sucraat ne kaha ki gyaan or sachharitrataa ek hi vastu hai. iskaa arth yahi nahin ki koi karm shubhakarm nahin hota, jab tak ki karta ko uske shubh hone kaa gyaan na ho, apitu yah bhi ki aisa gyaan hone par vyakti ke liye anivaary ho jaataa he ki vah us karm ko kare. bura karm prayek avasthaa main agyanjanit karm hota he. sucraat naitik pratyayon kaa yatharth lakshan karnaa chahta tha or iske liye usne aagaman kaa prayog kiya. darshanashastra ke liye sucraat kii sabase badi dein yah thi ki usne plato or arestu ke kaam ko sambhav bana diya. donon sucraat ke bataae maarg par chale or unke dwaara saare uttarkalin vivechan par sucraat ke vichaaron kii chhap lag gai.
 pracheen pashchimi darshan main plato kaa sthaan shikhar par he. sucraat ke atirikt parthenidis or hireclitas ke vichaaron main bhi plato ke drushtikon ko nirnit karne main bhaag liya. sucraat ke prabhaav main usne pratyayon kaa mahatv samajha or unhen parmenidis kii satta kaa pad diya. drusht jagat ko usne hireclitas ke udbhav ke rup main dekha. antim satta saamaanya yaa pratyayon kii he, vishesh padaarth kisi pratyay kii apurna nakal hote hai. yah plato kaa vikhyath pratyay siddhant he. in pratyayon main moulik or pramukh pratyay shrey yaa shubh kaa pratyay he.
 niti main sachharitrataa kaa swaroop nirnit karne main plato ne vyakti ko samaaj kaa ek nanha namoona samajha. vyakti kii shubh bhavanaayen samaaj kii aavashyaktaaon ke anukool hai. usne vivek, saahas, sanyam or nyaay ko mukhya sadbhaawanaaon kaa pad diya. nyaay kaa arth yahi tha ki anya teen vrittiyaan apane apane kshetra main rahe or jivan main saamanjasy bana rahe. gyanamimasaa main usne gyaan ko teen staron par rakhaa. sabase nichle str par vishesh vastuon kaa gyaan he. aise gyaan main vastuon kii dasha, madhyam or gyaata kii samayik avasthaa kaa prabhaav padataa he. yah nahin kah sakate ki kisi vishesh padaarth ko dekhanevaale use ek hi rup main dekhte hai. plato aise gyaan ko sammati pad detaa he. jo gyaan ganit se praapt hota he vah vishesh padaarth ke gyaan se unche str par he. ham kisi vishesh trikon ko lete hai parantu jo kuch siddh karte hai vah sabh trikonon ke vishay main maanya hota he. vahaan vishesh saamaanya k pratinidhitiv karata he. sab se unche str par darshanik vivechan he, isamen kel saamaanya vichaar kaa vishay hota he. yatharth main yahi bodh gyaan kahalaane kaa adhikari he.
 plato ne apane pratyay siddhant ko apane sanvaadon main satta or jivan ke vividh pakshon par lagu kiya. in sanvaadon main "republic" pramukh he. kuch aalochakon ke vichaar main, anya sanvaadon main ham plato ko kisi ek paksh main dekhte hai, "republic" main samast plato ko dekhte hai.
 plato ne vishwa kaa vyapak alokan prastut karne kaa ytn kiya. gyanendriyaan to is sambandh main kuch bataa nahin saktin. jo kuch ye bataati hai, uske prati plato kaa bhav anadar kaa tha. arestu kii prakruti isse bhinn thi, vah tatvat: vaigyanik tha. vaigyanik ke liye vishesh kaa mahatv hota he or vah use jaanane ke liye indriyadutt bodh kaa aashray letaa he. arestu ne "nyaay" se aarambh kiya; bhautikee, niti, raajnneeti or kala par likhaa or ant main tatvagyan par ek apurna granth likhaa. tatvagyan main platon ke prayek siddhant kii kadi aalochana kii. plato ne kaha tha ki kisi shrenee ke sabhi vishesh padaarth ek hi saamaanya yaa pratyay kii apurna nakalen hai. nakalen hongi, parantu ye drusht jagat main aa kaise gai. pratyayon main to parivartan hota nahin, ve apni purna yaa apurna nakalen nahin bana sakate. yadi nakalen kisi prakaar ban bhi gai, to achal jagat hi vidyaman hoga- gati yaa parivartan rahasy hi bane rahete hai. plato ne kaha tha ki saamaanya shrenee ke visheshon main antar hota he or isiilie ek shrenee ke vishesh duusari shrenee ke visheshon se bhinn hote hai. arestu ne vyakti ko vishesh mahatv diya. vyakti saamagree or akruti kaa mail hota he. aarambhik saamagree avyakt prakruti thi, isamen kisi prakaar kii akruti na thi. vikaas main akruti saamagree ko apni kriti se vishesh rup detii he. padaarthon main oonch neech kaa bhed isi baat par nirbhar karata he ki akruti saamagree ko kis seemaa tak prabhavit kar saki he. sansar main sab kuch aage bad rahaa he, peeche se dhakela nahin jaataa, aage se aakrisht ho rahaa he. aakarshak shakti vishuddh akruti he, jise arestu paramatma kaa naam detaa he.
 niti main, arestu ne plato kii tarah moulik sadbhaawanaaon par vichaar nahin kiya, usne saamaanya sadbhaavna kaa swaroop nirnit karnaa chaha. vah is nishkarsh par pahunchaa ki shubh yaa bhadra do charam simaaon main madhyavarti sthiti he. ghrushtataa or kaayarta donon avagun hai; inke madhya main saahas he jo sadachaar he. shishtachar uddandata or dasabhaav ke bich kii avasthaa he. is samaadhaan se shubh or ashubh kaa bhed maatra kaa bhed ban jaataa he. darshanikon main praaia: ise gunatmak bhed samajha jaataa he. bhalaai or buraai bhinn prakaar kii vastuen hai.
 sucraat ne pratyayon kii paribhaasha par bal diya tha. arestu ne nigaman nyaay kaa nirmaan kiya or tanik bhed ke saath nigaman aaj bhi arestu kaa nigaman nyaay hi he. anumaan main pramukh baat pramanikta he. hamen dekhnaa hota he ki uttarapakshon ko sweekaar karne par ham kis nishkarsh ko sweekaar karne par baadhit ho jate hai. vaakyon main koi vaakya jisamen aantarik virodh ho, anivaary rup main amaanya ho jaataa he.
 darshan main arestu kii pramukh dein dravya kaa pratyay he. yon to usne satta ke 10 antim pakshon kaa varnan kiya he, paratu vastav main ve dravya or uske gun hi hai. jaisaa ham dekhenge, dravya kaa pratyay darshanik vivechan main chir kaal tak vichaar kaa kendriya pratyay bana rahaa.
 kranti vir singh
 arestu ke saath pracheen darshan kii praudhata kaa kaal samaapt hota he. uski mrityu ke kuch hi varshon baad, zino or epicuras ne lagbhag ek saath do nai vichaardhaaraon kii neenv rakhi. donon vichaaron main nyaay, bhautikee or nitidarshan ke teen bhaag he. nyaay main donon arestu ke anuyaayi the. praakrit jagat main donon apratihat shashan sweekaar karte the. donon kaa aitihaasik mahatv niti ke sambadh main he. vivaad kaa mukhya vishay bhoga yaa tripti kii sthiti he. apicuras ke anusaar yah tripti hi jivan main ekmaatr mulya he. maansik tripti kaa pad shaareerik tripti ke pad se unchaa he, kshanik tripti se sthaayee tripti adhik moolyavaan he. sukhi jivan ke liy saralata, sanyam, parimitata bahut sahaayak hoti hai. yah epicuras kaa mat or aacharan tha, parantu uske anuyaayiyon ke liye moulik siddhant bahut prabal siddh hua. yadi jivan main tripti hi ekmaatr mulya kii vastu he to jitani adhik maatra main yah mil sake, jitani jaldi mil sake, ise praapt karnaa chahie. saadhaaran logon ke liye epicurian siddhant yahi ho gaya- "khao, piyo or prasann raho" adham avasthaa main yahi jeevandarshan hota he. yah yunaan kii sthiti ke anukool tha, vahiin kuch der ke liye tikaa rahaa. zino ke vichaar ke anusaar jivan kaa akelaa mulya sadachaar he. sadachaar kaa tatv aavegon par vijayi hota he. iske liye do baton kii aavashyata he- sukh or du:kha donon se manushya upar uth sake. stoic vichaar ke anusaar jivan main moulik sutara yah he- ksht sahan karo, bhogon main alipt raho. yah vichaardhaara yunaan kii tatkaaleen sthiti ke anukool na thi, vahaan se rome main pahaunchi, jahaan ise uchit vaataavaran mil gaya. roman veerta or stoic manovriti paryaayavachi shabd ban gaye. rome main stoic vichaardhaara ko kai yogya prasarak mil gaye. inamen apictitus or samrat marcus auralius ke naam vikhyath he. stoic vichaar jivan ko maanav prakruti ke anukul bananaa chahta tha; is prakruti main buddhi mukhya ansh he or acha jivan vahi he jisamen buddhi kaa shashan ho.
