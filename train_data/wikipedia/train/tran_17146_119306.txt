 charkha ek hastchalit yukti he jisase soot taiyaar kiya jaataa he. iskaa upyog kutir udyog ke rup main soot utpaadan main kiya jaataa he. bharat ke swatantrata sangram main yah aarthik swavlamban kaa pratik ban gaya tha. charkha yantra kaa janm or vikaas kab tathaa kaise hua, is par charkha sangh kii ore se kaafii khojbin kii gai thi. angrezon ke bharat aane se pehle bharat bhar main charakhe or karghe kaa prachlan tha. 1500 i. tak khaadi or hastkala udyog puri tarah viksit tha. san 1702 main akele england ne bharat se 10,53,725 pound kii khaadi khridi thi. marcopolo or tevernear ne khaadi par anek sundar kavitaayen likhi hai. san 1960 main tavernear kii diary main khaadi kii mriduta, majbooti, baariki or paardarshita kii bhuri bhuri prashansa kii gai he.
 bharat main charakhe kaa itihaas bahut pracheen hote hue bhi isamen ullekhneey sudhaar kaa kaam mahatma gandhi ke jeevankaal kaa hi maananaa chahie. sabase pehle san 1908 main gandhi ji ko charakhe kii baat suujhi thi jab ve england main the. uske baad ve baraabar is disha main sochate rahe. ve chaahate the ki charkha kahin na kahin se laana chahie. san 1916 main sabarmati ashram kii sthapana hui. bade praytn se do varsh baad san 1918 main ek vidhwaa bahan ke paas khadaa charkha mila.
 is samay tak jo bhi charakhe chalate the or jinaki khoj ho pai thi, ve sab khadey charakhe hi the. aajkal khadey charakhe main ek baithak, do khambhe, ek fari or aath panktiyon kaa chakra hota he. desh ke bhinn bhinn bhaagon main bhinn bhinn aakaar ke khadey charakhe chalate hai. charakhe kaa vyas 12 inch se 24 inch tak or takuon kii lambaai 19 inch tak hoti he. us samay ke charakhon or takuon kii tulana aaj ke charakhon se karne par aashcharya hota he. abhi tak jitne charakhon ke namoonay praapt hue the, unamem chikakaul kaa khadaa rakhaa charkha sabase acha tha. iske chaak kaa vyas 30 inch tha or takuva bhi baarik tathaa chota tha. is par madhyam ank kaa acha soot nikalataa tha.
 san 1920 main vinoba ji or unke saathi sabarmati ashram main katai kaa kaam sikhte the. kuch din baad hi maganwari main satyagrah ashram kii sthapana hui. us samay congress mahasmiti ne 20 lakh nae charakhe banane kaa prastaav kiya tha or unhen saare desh main failaana chaha tha. san 1923 main kakinada congress ke samay akhil bharat khadimandal kii sthapana hui, kintu tab tak charakhe ke sudhaar kii disha main bahut adhik pragati nahin hui thi. congress kaa dhyaan raajnneeti kii ore tha, par gandhi ji use rachanaatmak kaaryon kii ore bhi kheenchna chaahate the. at: patna main 22 sitambar 1925 ko akhil bharat charkha sangh kii sthapana hui.
 charakhe main sanshodhan ho, iske liye gandhi ji bahut baichaiyn the. san 1923 main 5,000 rupye kaa puraskaar bhi ghoshit kiya, kintu koi viksit namoona nahin praapt hua. 29 july san 1929 ko charkha sangh kii ore se gandhi ji kii sharton ke anusaar charkha banane waalon ko ek lakh rupaya puraskaar dene kii ghoshnaa kii gai. gandhi ji ne jo sharte rakhi thim unhen puraa karne kii koshish to kai logon ne kii, lekin safalataa kisi ko bhi nahin mili. kirloskar bandhuon dwaara ek charkha banaaya gaya tha, lekin vah bhi shart puri na hone ke kaaran asafal hi rahaa.
 charakhe ke aakaar par upyogita kii drushti se baraabar prayog hote rahe. khadey charakhe kaa kisaan charakhe kii shakal main sudhaar hua. gandhi ji swayan katai karte the. yarvada jail main kisaan charakhe ko peti charakhe kaa rup dene kaa shrey unheen ko he. shri satishchandra dasgupt ne khadey charakhe ke hi dhang kaa baans kaa charkha banaaya, jo bahut hi kargar sabit hua. baans kaa hi janatachakra banaaya gaya, jis par shri virendra majumdaar lagaataar barason kaatte rahe. bacchon ke liye yaa pravaas main kaatne ke liye pravaas chakra bhi banaaya gaya, jisaki gati kisaan chakra se to kam thi, lekin yah le jane laane main suvidhajanak tha. is prakaar ab tak bane hue charakhon main gati or soot kii majbooti kii drushti se kisaan charkha sabase acha rahaa. phir bhi dehaat kii kattinon main khadaa charkha hi adhik priy bana rahaa. gandhi ji ke swargvaas ke baad bhi charakhe ke sanshodhan or prayog kaa kaam baraabar chalata rahaa.
