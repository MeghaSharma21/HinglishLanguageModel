 rakshabandhan ek hindu va jain tyohaar he jo prativarsh shravan maas kii poornima ke din manaaya jaataa he. shravan main manaaye jane ke kaaran ise shrawani yaa saluno bhi kehete hai. rakshabandhan main raakhi yaa rakshasutra kaa sabase adhik mahatva he. raakhi kachche soot jaise sasti vastu se lekar rangeen kalave, reshmi dhaage, tathaa sone yaa chaandi jaisi manhagi vastu tak kii ho sakati he. raakhi saamanytah bahanen bhai ko hi bandhti hai parantu brahmanon, guruon or parivaar main choti ladakiyon dwaara sammanit sambandhiyon bhi baandhi jaati he. kabhi-kabhi saarvajanik rup se kisi netaa yaa pratishthit vyakti ko bhi raakhi baandhi jaati he.
 ab to prakruti sangrakshan hetu vrikshon ko raakhi baandhane kii parampara bhi prarambh ho gayi he. hindustan main rashtriya swayamsevak sangh ke purush sadsy paraspar bhaichaare ke liye ek duusare ko bhagava rang kii raakhi bandhate hai. hindu dharm ke sabhi dharmik anushthanon main rakshasutra bandhate samay karmkandi pandit yaa acharya sanskrit main ek shloke kaa uccharan karte hai, jisamen rakshabandhan kaa sambandh raja bali se spasht rup se drushtigochar hota he. bhavishyapurana ke anusaar indrani dwaara nirmit rakshasutra ko devguru brihaspati ne indra ke haathon baandhte hue nimnlikhit swastivachan kiya -
 is shloke kaa hindi bhavarth he- "jis rakshasutra se mahaan shaktishaalee danvendra raja bali ko bandha gaya tha, usee sutara se main tuje bandhta hoon. he rakshe ! tum adig rahanaa "
 praatah snanadi se nivrutt hokar ladkiyaan or mahilaayein puja kii thali sajaati hai. thali main raakhi ke saath roli yaa haldi, chaaval, deepak, mithai or kuch paise bhi hote hai. ladke or purush taiyaar hokar tikaa karwaane ke liye puja yaa kisi upyukt sthaan par baithte hai. pehle abhisht devtaa kii puja kii jaati he, iske baad roli yaa haldi se bhai kaa tikaa karke chaaval ko tike par lagaaya jaataa he or sir par chhidaka jaataa he, uski aarti utaari jaati he, dahini kalai par raakhi baandhi jaati he or paison se nyochhavar karke unhen garibon main baant diya jaataa he. bharat ke anek praanton main bhai ke kaan ke upar bhojali yaa bhujariyaan lagane kii pratha bhi he. bhai bahan ko uphaar yaa dhan detaa he. is prakaar rakshabandhan ke anushthan ko puraa karne ke baad hi bhojan kiya jaataa he. prayek parv kii tarah uphaaron or khaane-pine ke vishesh pakwaanon kaa mahatva rakshabandhan main bhi hota he. aamtaur par dopaher kaa bhojan mahatvapurn hota he or rakshabandhan kaa anushthan puraa hone tak bahanon dwaara vrath rakhane kii bhi parampara he. purohit tathaa acharya subah-subah yajmaanon ke ghar pahunchakar unhen raakhi bandhate hai or badale main dhan, vastra or bhojan aadi praapt karte hai. yah parv bhartiya samaaj main itani vyapaktaa or gaharaai se samaaya hua he ki iskaa saamaajik mahatva to he hi, dharm, puraana, itihaas, sahitya or filmein bhi isse achoote nahin hai.
 nepal ke pahari ilaakon main brahman evam kshetreey samudaay main raksha bandhan guru or bhaaginey ke haath se bandha jaataa he. lekin dakshin seemaa main rahane vaale bhartiya mul ke nepali bharatiyon kii tarah bahan se raakhi bandhvaate hai.
 is din bahanen apane bhai ke daayen haath par raakhi baandhakar uske maathe par tilak karti hai or uski deergh aayu kii kaamana karti hai. badale main bhai unki raksha kaa vachan detaa he. aisa mana jaataa he ki raakhi ke rangabirange dhaage bhai-bahan ke pyaar ke bandhan ko majboot karte he. bhai bahan ek duusare ko mithai khilaate hai or sukh-dukh main saath rahane kaa vishwaas dilaate hai. yah ek aisa paavan parv he jo bhai-bahan ke pavitra rishte ko puraa aadar or sammaan detaa he.
 sage bhai bahan ke atirikt anek bhaavnaatmak rishte bhi is parv se bandhe hote hai jo dharm, jati or desh kii simaaon se pare hai. rakshabandhan kaa parv bharat ke raashtrapati or pradhanmantri ke nivas par bhi manaaya jaataa he. jahaan chote chote bachche jaakar unhen raakhi bandhate hai.rakshabandhan atmiyata or sneh ke bandhan se rishton ko majbooti pradaan karne kaa parv he. yahi kaaran he ki is avasar par na keval bahan bhai ko hi apitu anya sambandhon main bhi raksha baandhane kaa prachlan he. guru shishy ko rakshasutra bandhta he to shishy guru ko. bharat main pracheen kaal main jab snaatak apni shiksha purna karne ke pashchaat gurukul se vidaa letaa tha to vah acharya kaa aashirwad praapt karne ke liye use rakshasutra bandhta tha jabaki acharya apane vidhyaarthee ko is kaamana ke saath rakshasutra bandhta tha ki usne jo gyaan praapt kiya he vah apane bhavi jivan main uskaa samuchit dhang se prayog kare taaki vah apane gyaan ke saath-saath acharya kii garima kii raksha karne main bhi safal ho. isi parampara ke anuroop aaj bhi kisi dharmik vidhi vidhaan se purv purohit yajmaan ko rakshasutra bandhta he or yajmaan purohit ko. is prakaar donon ek duusare ke sammaan kii raksha karne ke liye paraspar ek duusare ko apane bandhan main bandhate hai.
 rakshabandhan parv saamaajik or paariwarik ekbaddhata yaa ekasutrata kaa saanskrithik upaay rahaa he. vivaah ke baad bahan paraaye ghar main chali jaati he. is bahaane prativarsh apane sage hi nahin apitu doordaraj ke rishton ke bhaaiyon tak ko unke ghar jaakar raakhi bandhti he or is prakaar apane rishton kaa navinikaran karti rahati he. do pariwaron kaa or kulon kaa parsparik yoga hota he. samaaj ke vibhinn virgon ke bich bhi ekasutrata ke rup main is parv kaa upyog kiya jaataa he. is prakaar jo kadi tut gayi he use phir se jaagrit kiya ja saktaa he.
 rakshabandhan ke avasar par kuch vishesh pakwaan bhi banaaye jate hai jaise ghevar, shakarpaare, namakpaare or ghughni. ghevar sawan kaa vishesh mishthann he yah keval halwai hi banaate hai jabaki shakarpaare or namakpaare aamtaur par ghar main hi banaaye jate hai. ghughni banane ke liye kaale chane ko ubalkar chatapata chhaunkaa jaataa he. isko puri or dahi ke saath khate hai. halava or kheer bhi is parv ke lokapriy pakwaan hai.
 bhartiya swatantrata sangram main jan jaagran ke liye bhi is parv kaa sahaara liya gaya. shri rabindranath thakur ne bang-bhang kaa virodh karte samay rakshabandhan tyohaar ko bengal nivaasiyon ke parsparik bhaichaare tathaa ekta kaa pratik banaakar is tyohaar kaa raajnneetik upyog armbh kiya. 1905 main unki prasiddh kavita "mathrubhumi vandana" kaa prakaashan hua jisamen ve likhte hai-
 "he prabhu! mere bangadesh kii dharti, nadiyaan, vaayu, phool - sab paavan hon;he prabhu! mere bangadesh ke, prayek bhai bahan ke ur antajsthal, avichann, avibhakt evam ek hon."
 san 1905 main lord karzan ne bang bhang karke vande maataram ke aandolan se bhadki ek choti si chingaari ko sholon main badal diya. 16 oktober 1905 ko bang bhang kii niyat ghoshnaa ke din raksha bandhan kii yojana saakaar hui or logabagh ganga snaan karke sadakon par yah kehete hue utar aaye-
 , uttaranchal main ise shrawani kehete hai. is din yajurvedi dwijon kaa upkarm hota he. utsarjan, snaan-vidhi, rishi-tarpanadi karke naveen yagyopavit dhaaran kiya jaataa he. brahmanon kaa yah sarvopari tyohaar mana jaataa he. vrittivan brahman apane yajmaanon ko yagyopavit tathaa raakhi dekar dakshina lete hai.
 amarnath kii ativikhyath dharmik yatra guru poornima se prarambh hokar rakshabandhan ke din sampoorn hoti he. kehete hai isi din yahan kaa himani shivlinga bhi apane purna aakaar ko praapt hota he. is uplakshya main is din amarnath gupha main prayek varsh meley kaa aayojan bhi hota he.
 maharashtra rajya main yah tyohaar nariyal poornima yaa shrawani ke naam se vikhyath he. is din log nadi yaa samudr ke tat par jaakar apane janeu badalte hai or samudr kii puja karte hai. is avasar par samudr ke swami varun devtaa ko prasann karne ke liye nariyal arpit karne kii parampara bhi he. yahi kaaran he ki is ek din ke liye mumbai ke samudr tat nariyal ke falon se bhar jate hai.
 rajasthan main ramrakhi or chudarakhi yaa lumba baandhane kaa rivaaz he. ramrakhi saamaanya raakhi se bhinn hoti he. isamen laal dore par ek pile chhinton vaala phundanaa laga hota he. yah keval bhagwaan ko hi baandhi jaati he. chuda raakhi bhabhiyon kii chudiyon main baandhi jaati he. jodhpur main raakhi ke din keval raakhi hi nahin baandhi jaati, balki dopaher main padmsar or minkanadi par gobar, mitti or bhasmi se snaan kar sharir ko shuddh kiya jaataa he. iske baad dharm tathaa vedon ke pravachankartta arundhati, ganpati, durga, gobhila tathaa saptarshiyon ke darbh ke chat banaakar unki mantroccharan ke saath puja kii jaati hai. unka tarpan kar pitrurin chukaaya jaataa he. dharmik anushthan karne ke baad ghar aakar havan kiya jaataa he, vahiin reshmi dore se raakhi banaayi jaati he. raakhi ko kachche doodh se abhimantrit karte hai or iske baad hi bhojan karne kaa praavdhaan he.
 tamilnadu, kerala, maharashtra or urisa ke dakshin bhartiya brahman is parv ko avani avittam kehete hai. yagyopavitadhari brahmanon ke liye yah din atyant mahatvapurn he. is din nadi yaa samudr ke tat par snaan karne ke baad rishiyon kaa tarpan kar nayaa yagyopavit dhaaran kiya jaataa he. gayi varsh ke puraane paapon ko puraane yagyopavit kii bhanti tyaag dene or svachh naveen yagyopavit kii bhanti nayaa jivan prarambh karne kii pratigya lee jaati he. is din yajurvedic brahman 6 maheenon ke liye veda kaa adhyayan prarambh karte hai.is parv kaa ek naam upakraman bhi he jiskaa arth he- nayi shuruyaat.vraj main hariyaali teej se shrawani poornima tak samast mandiron evam gharon main thakur jhule main virajman hote hai. rakshabandhan vaale din jhulan-darshan samaapt hote hai.
 raakhi kaa tyohaar kab shuru hua yah koi nahin jaanata. lekin bhavishya puraana main varnan miltaa he ki dev or daanvon main jab yuddh shuru hua tab daanav haaavee hote nazar aane lage. bhagwaan indra ghabara kar brihaspati ke paas gayi. vahaan baithi indra kii patni indrani sab sun rahi thi. unhone resham kaa dhaagaa mantron kii shakti se pavitra karke apane pati ke haath par band diya. sanyog se vah shravan poornima kaa din tha. logon kaa vishwaas he ki indra is ladaai main isi dhaage kii mantra shakti se hi vijayi hue the. usee din se shravan poornima ke din yah dhaagaa baandhane kii pratha chali aa rahi he. yah dhaagaa dhan, shakti, harsh or vijay dene main puri tarah samarth mana jaataa he.
 skandh puraana, padmapurana or shrimadbhagwat main vaamanavatar naamak katha main rakshabandhan kaa prasang miltaa he. katha kuch is prakaar he-danvendra raja bali ne jab 100 yajna purna kar swarg kaa rajya chhinane kaa praytn kiya to indra aadi devataaon ne bhagwaan vishnu se prarthana kii. tab bhagwaan vaaman avatar lekar brahman kaa vesh dhaaran kar raja bali se bhiksha maangane pahunche. guru ke manaa karne par bhi bali ne teen pag bhoomi daan kar di. bhagwaan ne teen pag main sara akaash pataal or dharti naapakar raja bali ko rasaatal main bhej diya. is prakaar bhagwaan vishnu dwaara bali raja ke abhimaan ko chakanachur kar dene ke kaaran yah tyohaar balev naam se bhi prasiddh he. kehete hai ek baar bali rasaatal main chalaa gaya tab bali ne apni bhakthi ke bal se bhagwaan ko raat-din apane saamne rahane kaa vachan le liya. bhagwaan ke ghar na lautne se pareshaan lakshmi ji ko naarad ji ne ek upaay bataaya. us upaay kaa paalan karte hue lakshmi ji ne raja bali ke paas jaakar use rakshabandhan baandhakar apana bhai banaaya or apane pati bhagwaan bali ko apane saath le aayin. us din shravan maas kii poornima tithi thi. vishnu puraana ke ek prasang main kaha gaya he ki shravan kii poornima ke din bhagwaan vishnu ne haygreev ke rup main avatar lekar vedon ko brahma ke liye phir se praapt kiya tha. haygreev ko vidya or buddhi kaa pratik mana jaataa he.
 rajput jab ladaai par jate the tab mahilaayein unako maathe par kumkum tilak lagane ke saath saath haath main reshmi dhaagaa bhi bandhti thi. is vishwaas ke saath ki yah dhaagaa unhe vijayshri ke saath waapas le aayegaa. raakhi ke saath ek or prasiddh kahani judi hui he. kehete hai, mewar kii rani karmavati ko bahadurshah dwaara mewar par hamalaa karne kii purv soochna mili. rani ladake main asamarth thi at: usne mughal badshaah humayun ko raakhi bhej kar raksha kii yachana kii. humayun ne musalmaan hote hue bhi raakhi kii laaj rakhi or mewar pahunch kar bahadurshah ke viruddh mewar kii ore se ladate hue karmavati va uske rajya kii raksha kii. ek anya prasanganusaar sikandar kii patni ne apane pati ke hindu shatru puruvas ko raakhi baandhakar apana muhabola bhai banaaya or yuddh ke samay sikandar ko na maarane kaa vachan liya. puruvas ne yuddh ke dauraan haath main bandhi raakhi or apni bahan ko diye hue vachan kaa sammaan karte hue sikandar ko jivan-daan diya.
 mahabharat main bhi is baat kaa ullekh he ki jab jyeshtha pandav yudhisthir ne bhagwaan krishna se poocha ki main sabhi sankaton ko kaise paar kar saktaa hoon tab bhagwaan krishna ne unki tathaa unki sena kii raksha ke liye raakhi kaa tyohaar manaane kii salaah di thi. unka kahana tha ki raakhi ke is reshmi dhaage main vah shakti he jisase aap har aapatti se mukti paa sakate hai. is samay draupadi dwaara krishna ko tathaa kunti dwaara abhimanyu ko raakhi baandhane ke kai ullekh milte hai. mahabharat main hi rakshabandhan se sambandhit krishna or draupadi kaa ek or vrittant bhi miltaa he. jab krishna ne sudarshan chakra se shishupal kaa vadh kiya tab unki tarjani main chot aa gai. draupadi ne us samay apni sari fadkar unki ungali par pattee band di. yah shravan maas kii poornima kaa din tha. krishna ne is upkaar kaa badla baad main chiraharan ke samay unki sari ko badhaakar chukaaya. kehete hai paraspar ek duusare kii raksha or sahyog kii bhaavana rakshabandhan ke parv main yaheen se prarambh hui.
 anek saahitiyik granth aise hai jinamein rakshabandhan ke parv kaa vistrut varnan miltaa he. inamen sabase adhik mahatvapurn he harikrishna premi kaa aitihaasik naatak rakshabandhan jiskaa 1991 main 18vaan sanskaran prakashit ho chukaa he. marathi main shinde samrajya ke vishay main likhte hue ramrao subhanrav barge ne bhi ek naatak kii rachana kii jiskaa sheershak he raakhi urf rakshabandhan. pachaas or saath ke dashak main rakshabandhan hindi filmon kaa lokapriy vishay bana rahaa. naa sirf 'raakhi' naam se balki 'rakshabandhan' naam se bhi kai filmein banaayin gayin. 'raakhi' naam se do baar film bani, ek baar san 1949 main, duusari baar san 1962 main, san 62 main ai film ko e. bhimsingh ne banaaya tha, kalakaar the ashok kumaar, wahidaa rahamaan, pradeep kumaar or amita. is film main rajendra krishna ne sheershak geet likhaa tha- "raakhi dhaagon kaa tyohaar". san 1972 main es.em.sagar ne film banaayi thi 'raakhi or hathkadi' isamen aar.di.burman kaa sangeet tha. san 1976 main radhakanth sharma ne film banaai 'raakhi or rifl'. daara singh ke abhinay vaali yah ek masala film thi. isi tarah se san 1976 main hi shantilal soni ne sachin or sarika ko lekar ek film 'rakshabandhan' naam kii bhi banaayi thi.
 bharat sarkaar ke dak-taar vibhaag dwaara is avasar par das rupye vaale aakarshak liphaafon kii bikri kii jaati hai. lipaphe kii keemat 5 rupye or 5 rupye dak kaa shulk. isamen raakhi ke tyohaar par bahanen, bhai ko maatr paanch rupee main ek saath teen-chaar rakhiyaan tak bhej sakati hai. dak vibhaag kii ore se bahanon ko diye is tohfe ke tahat 50 gram vajan tak raakhi kaa lipapha maatr paanch rupee main bheja ja saktaa he jabaki saamaanya 20 gram ke lipaphe main ek hi raakhi bheji ja sakati he. yah suvidha rakshabandhan tak hi uplabdh rahati he. rakshabandhan ke avasar par barsaat ke mausam kaa dhyaan rakhte hue dak-taar vibhaag ne 2007 se barish se karaab na hone vaale waterpruf lipaphe bhi uplabdh karaaye hai. ye lipaphe anya liphaafon se bhinn hai. iskaa aakaar or dizin bhi alag he jiske kaaran raakhi isamen zyada surakshit rahati he. dak-taar vibhaag par rakshabandhan ke avasar par 20 pratishat adhik kaam kaa boj padataa he. atah raakhi ko surakshit or teji se pahunchaane ke liye vishesh upaay kiye jate hai or kaam ke hisaab se isamen sevanivrutt dakkarmiyon kii sevaayen bhi lee jaati he. kuch bade shaharon ke bade dakgharon main raakhi ke liye alag se baks bhi lagaaye jate hai. iske saath hi chuninda dakgharon main sampark karne vaale logon ko raakhi bechney kii bhi ijaajat di jaati he, taaki log vahiin se raakhi kharid kar nirdhaarit sthaan ko bhej saken.
 aaj ke aadhunik takneekee yug evam soochna sampreshan yug kaa prabhaav raakhi jaise tyohaar par bhi padaa he. bahut saare bhartiya aajkal videsh main rahete hai evam unke parivaar vaale abhi bhi bharat yaa anya deshon main hai. internet ke aane ke baad kai sari i-commers site khul gayi hai jo online order lekar raakhi diye gayi pate par pahunchaati he. iske atirikt bharat main 2007 raakhi ke avasar par is parv se sambandhit ek anemated sidi bhi aa gayi he jisamen ek bahan dwaara bhai ko tikaa karne va raakhi baandhane kaa chalchitr he. yah sidi raakhi ke avasar par anek bahanen dur desh main rahane vaale apane bhaaiyon ko bhej sakati hai.
   kha. ^ gobar gaay ke mel ko kehete hai. sharir, man or ghar kii shuddhi ke liye bhartiya samskruti main iskaa bahut mahatv he.  ga. ^ mitti panch tatwon main se ek hone ke kaaran sharir kii shuddhi ke liye mahatvapurn maani gai he.  gha. ^ yajna kii bhasma kaa sharir kii shuddhi ke liye prayog kiya jaataa he.  ng. ^ rakshishye sarvatohan twaan sanugan saparichhidam.sadaa sannihitan viran tatra maa drukshyate bhavan.-shrimadbhagwat 8 skandh 23 adhyay 33 shloke
 is din bishnukumaar naamak muniraaj ne 700 jain muniyon kii raksha kii thi.jain matanusaar isi kaaran rakshabandhan parv ham sab manaane lage va hamen is din desh va dharm kii raksha kaa sankalp lenaa chahie.
