 ferdinand da sasyur ko aadhunik bhashavigyaan ke janak ke rup main janaa jaataa he. 
 inkaa janm san 1857 i. main geneva main hua tha. inke pita ek prasiddh prakritik vaigyanik the. isliye unki prabal ichha thi ki sasyur bhi is kshetra main apana adhyayan-kaary karen. parantu sasyur kii ruchi bhashaa seekhney kii ore adhik thi. yahi kaaran tha ki geneva vishvavidhyalay main san 1875 i. main bhautikashastra or rasayanashastra main pravesh paane ke purv hi ve greek bhashaa ke saath-saath french, german, angreji or latin bhashaaon se parichit ho chuke the tathaa san 1872 i. main “bhashaaon kii saamaanya vyavastha” naamak lekh likh chuke the. pandrah varsh kii aayu main likhe is lekh main unhone yah dikhalaane kaa praytn kiya ki sansar kii sabhi bhashaaon ke mul main teen aadharbhoot vyanjanon kii vyavastha he.
 unhone apana adhyayan kaary geneva, paris or lepging main sanskrit or tulanaatmak bhashavigyaan ke anrtgat purna kiya. saath hi saath vah lepging vishvavidhyalay main navy vaiyakarnon ke sampark main aae. ikkis saal kii aayu main unhone europea bhashaaon kii aadharbhoot vyavastha par lekh likhaa. is lekh ke antargat unhone anek aadharbhoot sankalpanaaon par na keval saidhantik prahaar kiya varan bhashaa-sambandhi anusandhan ke kshetra main pranaligat vishleshan kii baat bhi uthaai.
 inkaa doosraa aadhaar stambh doctoret kii oopaadhi ke liye prastut shodh-prabandh tha. unke shodh kaa vishay “sanskrit bhashaa main sambandhkaarak kii prakruti or prayog” tha. doctoret kii oopaadhi ke baad ye germany main or adhik nahin ruke kyonki inhen germany kaa saamaajik or shaikshinik vaataavaran pasand nahin aayaa.
 san 1880 i. main sasyur germany chhodkar france aae. paris main unhone lagbhag das varshon tak aitihaasik bhashavigyaan kaa adhyayan kiya. kalantar main ve paris kii bhashavigyaan sambandhi sanstha ke sadsy bane. germany se lautne ke baad ek sakriy sadsy ke rup main navayuvak bhashavid sasyur ne samaaj main ek mahattvpurn sthaan bana liya. geneva vishvavidhyalay main san 1907 i. main unhen saamaanya bhashavigyaan ke adhyaapan kaa avasar praapt hua. ek varsh ke antaraal par unhone is vishay main san 1907, 1909 evam 1911 main teen baar adhyayan-adhyaapan kaary kiya. yah vyaakhyaan maala hi unki pustak kaa aadhaar bani, jise unke do prabud sahyogiyon beli or sechahave ne san 1913 i. main ‘course of linguistic’ naamak jarnal main sampadit kiya. sasyur ke nots na ke baraabar thi, na hi sasyur ne apane jivan main kitaab likhi.
 farvari 1913 i. main 53 varsh kii alpavastha main sasyur kii mrityu ho gai. apane jivan kaal main sasyur ne swayan bahut kam likhaa. doctoret oopaadhi ke liye likhe gaye apane shodh granth ke atirikt unhone koi pustak nahin likhi. 4 farvari 1854 i. ko likhe gaye unke ek patr se yah sanket avashya praapt hota he ki ve bhashavigyaan par ek saidhantik pustak likhnaa chaahate the.
 avismaraneey bhashavid sasyur ne apane jivan kaal main bahut kam lekhan kaary kiya. par itnaa kam likh kar bhi ve aaj bhashaa-chintan ke kshetra main amar hai. ve swayan is baat ke anuthe udhaaharan hai ki adhyaaapak-chintak ke liye adhyaapan, lekhan adhik prabhavakaari ho saktaa he.
