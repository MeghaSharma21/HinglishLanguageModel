 jaiprakash narayan  bhartiya swatantraaa senaanee or rajaneta the. unhen 1970 main indira gandhi ke viruddh vipaksh kaa netritv karne ke liye janaa jaataa he. indira gandhi ko padchyut karne ke liye unhone 'sampoorn kranti' naamak aandolan chalaaya. ve samaaj-sevak the, jinhen 'lokanayak' ke naam se bhi janaa jaataa he. 1999 main unhen maranoparant bharat ratna se sammanit kiya gaya.iske atirikt unhen samajaseva ke liye 1965 main maghasse puraskaar pradaan kiya gaya tha. patna ke hawaii adde kaa naam unke naam par rakhaa gaya he. dilli sarkaar kaa sabase bada aspataal 'lok nayak jaiprakash aspataal' bhi unke naam par he.
 patna main apane vidhyaarthee jivan main jaiprakash narayan ne swatantraaa sangram main hissaa liya. jaiprakash narayan bihar viapeeth main shaamil ho gayi, jise yuva pratibhashali yuvaaon ko prerit karne ke liye dow rajendra prasad or suprasiddh gandhivadi dow anugrah narayan sinha dwaara sthapit kiya gaya tha, jo gandhi ji ke ek nikat sahyogi rahe or baad main bihar ke pehle up mukhyamantri sah vitt mantri rahe. ve 1922 main ucch shiksha ke liye america gayi, jahaan unhone 1922-1929 ke bich california vishvavidhyalay-barakali, viskanson vishvavidhyalay main samaaj-shaastra kaa adhyayan kiya. mahangi padhai ke kharchon ko vahan karne ke liye unhone kheton, companiyon, restra main kaam kiya. ve marks ke samaajwaad se prabhavit hue. unhone em e kii degree hasil kii. unki mataji kii tabiyat thik na hone ke kaaran ve bharat waapas aa gayi or pi ech di puri na kar sake.
 unka vivaah bihar ke prasiddh gandhivadi brij kishor prasad kii putree prabhavati ke saath oktober 1920 main hua. prabhavati vivaah ke uparant kasturba gandhi ke saath gandhi ashram main raheen. ve dow rajendra prasad or suprasiddh gandhivadi dow anugrah narayan sinha dwaara sthapit bihar viapeeth main shaamil ho gayi. 1929 main jab ve america se laute, bhartiya swatantraaa sangram tezi par tha. unka sampark gandhi ji ke saath kaam kar rahe jawahar laal nehru se hua. ve bhartiya swatantraaa sangram kaa hissaa bane. 1932 main gandhi, nehru or anya mahatvapurn congressi netaaon ke jail jane ke baad, unhone bharat main alag-alag hisson main sangram kaa netritv kiya. antatah unhen bhi madras main sitambar 1932 main giraftaar kar liya gaya or nasik ke jail main bhej diya gaya. yahan unki mulaakaat minu masani, achyut patavardhan, en si gore, ashok mehta, em ech daantvaala, charles mascarenhas or si ke narayan swami jaise utsaahi congressi netaaon se hui. jail main inke dwaara kii gayi charchaaon ne congress socialist party ko janm diya. si es pi samaajwaad main vishwaas rakhti thi. jab congress ne 1934 main chunaav main hissaa lene kaa faisla kiya to je pi or si es pi ne iskaa virodh kiya.
 1939 main unhone dwitiya vishwayuddh ke dauraan, angrej sarkaar ke khilaaf lok aandolan kaa netritv kiya. unhone sarkaar ko kiraaya or rajasav rokane ke abhiyaan chalaaye. tata steel company main hadtaal karake yah prayaas kiya ki angrezon ko ispaat na pahunche. unhen giraftaar kar liya gaya or 9 maheene kii kaid kii sazaa sunai gayi. jail se chhootane ke baad unhone gandhi or subhash chandra bose ke bich sulah kaa prayaas kiya. unhen bandi banaakar mumbai kii arthur jail or dilli kii camp jail main rakhaa gaya. 1942 bharat chodo aandolan ke dauraan ve arthur jail se faraar ho gayi.
 unhone swatantraaa sangram ke dauraan hathiyaaron ke upyog ko sahi samajha. unhone nepal jaakar azaad daste kaa gathan kiya or use prashikshan diya. unhen ek baar phir punjab main chalati train main sitambar 1943 main giraftaar kar liya gaya. 16 maheene baad janvari 1945 main unhen agra jail main sthantarit kar diya gaya. iske uparant gandhi ji ne yah saaf kar diya tha ki dow lohia or je pi kii rihaai ke bina angrej sarkaar se koi samjhauta naammumkin he. donon ko april 1946 ko aaazaad kar diya gaya. 
 1948 main unhone congress ke samaajawaadee dal kaa netritv kiya or baad main gandhivadi dal ke saath milakar samaajawaadee socialist party kii sthapana kii. 19 april, 1954 main gaya, bihar main unhone vinoba bhaave ke sarvoday aandolan ke liye jivan samarpit karne kii ghoshnaa kii. 1957 main unhone lokaneeti ke paksh main raajnneeti chhodane kaa nirnay liya.
 1960 ke dashak ke antim bhaag main ve raajnneeti main punah sakriy rahe. 1974 main kisaanon ke bihar aandolan main unhone tatkaaleen rajya sarkaar se istife kii maang kii.
 ve indira gandhi kii prashasnic nitiyon ke viruddh the. girte swasthya ke baavjood unhone bihar main sarkari bhrashtachar ke khilaaf aandolan kiya. unke netritv main pipuls front ne gujarat rajya kaa chunaav jeeta. 1975 main indira gandhi ne apatkaal kii ghoshnaa kii jiske antargat je pi sahit 600 se bhi adhik virdohi netaaon ko bandi banaaya gaya or press par sensorship laga di gayi. jail main je pi kii tabiyat or bhi kharaab hui. 7 maheene baad unako mukt kar diya gaya. 1977 jepi ke prayaason se ekajute virodh paksh ne indira gandhi ko chunaav main haraa diya.
 jaiprakash narayan kaa nidhan unke nivas sthaan patna main 8 oktober 1979 ko hriday kii beemaari or madhumeh ke kaaran hua. unke sammaan main tatkaaleen pradhanmantri choudhary charan singh ne 7 din ke rashtriya shok kii ghoshnaa kii thi, unke sammaan main kai hajaar log unki shok yatra main shaamil hue.
 paanch june ke pehle chaatro - yuvakon kii kuch taatkaalik maangen thim, jinhen koi bhi sarkaar jid na karti to aasaani se maan sakati thi. lekin paanch june ko je pi ne ghoshnaa kii— 
 sampoorn kranti ke aahvaan unhone shrimati indira gandhi kii satta ko ukhaad phenkane ke liye kiya tha.
 lokanayak nen kaha ki sampoorn kranti main saat krantiyaan shaamil he— rajnatik, aarthik, saamaajik, saanskrithik, bauddhik, shaikshanik va aadhyatmik kranti. in saaton krantiyon ko milakar sampoorn kranti hoti he.
 sampoorn kranti kii tapish itani bhayanak thi ki kendra main congress ko satta se haath dhonaa pad gaya tha. jai prakaash narayan jinaki hunkaar par naujavaanon kaa jattha sadakon par nikal padataa tha. bihar se uthi sampoorn kranti kii chingaari desh ke kone-kone main aag banakar bhadak uthi thi. je pi ke naam se mashhoor jaiprakash narayan ghar-ghar main kranti kaa paryaay ban chuke the. lalamuni choube, lalu prasad, nitish kumaar, ramvilas paswan yaa phir susheel modi, aaj ke saare netaa usee chaatr yuva sangharsh vahini kaa hissaa the.
