 sarvasattawad, sarvadhikaarwaad yaa samagrawadi vyavastha us raajnneetik vyavastha kaa naam he jisamen shashan apni satta kii koi simarekha nahin maanata or logon ke jivan ke sabhi pahaluon ko yathasambhav niyantrit karne ko udyat rahata he. aisa shashan praayah kisi ek vyakti, ek varg yaa ek samooh ke niyantran main rahata he. 
 samagrawadi vyavastha lakshyon, sadhano evam nitiyon ke drushtikon se prajatantric vyavastha ke bilkul vipareet hota he. yah ek taanashaah yaa shaktishaalee samooh kii ichchhaaon evam sankalpanaaon par aadhaarit hota he.isamen rajnatik shakti kaa kendrikaran hota he arthath rajnatik shakti ek vyakti, samooh yaa dal ke haath main hoti he. ye aarthik kriyaaon kaa sampoorn niyantran karata he. isamen ek sarvashaktishaalee kendra se sampoorn vyavastha ko niyantrit kiya jaataa he. isamen saanskrithik vibhinnata ko samaapt kar diya jaataa he or sampoorn samaaj ko saamaanya samskruti ke adheen karne kaa praytn kiya jaataa he. aisa praytn vastav main drushtikonon kii vibhinnata kii samaapti ke liye kiya jaataa he or aisa karke kendra dwaara diye jane vaale adeshon or aajnaaon ke paalan main padane vaali rukawaton ko dur karne kaa praytn kiya jaataa he. samagrawadi vyavastha kaa sambandh ek sarvashaktishaalee rajya se he. isamen purna yaa samgr ko vaastavik maanakar iske hiton kii purti ke liye aayojan kiya jaataa he. kin vastuon kaa utpaadan kiya jayega, kab, kahan, kaise or kinake dwaara kiya jaayegaa or koun log isamen labhanvit hogen, iskaa nishchay maatr ek rajnatik dal, samooh yaa vyakti dwaara kiya jaataa he. isamen vyaktigat saahas va kriya ke liye sthaan nahin hota he. sampoorn sampatti va utpaadan ke samast sadhano par rajya kaa adhikaar hota he. 
 is vyavastha main dabaav kaa tatv vishesh sthaan rakhata he. iske do pramukh rup rahe hai - adhinayakatantr tathaa samyavaadee tantra.
 raajnneetik vyavastha ke ek prakaar ke rup main 'sarvasattawad' ek aisa pad he jo nirankushta, adhinayakawad or taanaashaahee jaise padon kaa samanarthak lagata he. yadhyapi is samanarthkata ko kaarij nahin kiya ja saktaa, lekin dwitiya vishwayuddh ke baad prachlit gyaan ke samajashaastra kii nigaah se dekhne par sarvasattawad bhinn taatparyon se sampann abhivyakti kii tarah saamne aata he. shuruyaat main italvi fasist sarvasattawad ko apni vyavastha ke sakaaratmak mulya kii tarah pesh karte the. par baad main iskaa adhiktar istemaal shityudhin raajnneeti ke dauraan pashchimi keme ke vidwaanon dwaara kiya gaya taaki udaarataavaadi loktantr ke khaanche main fit na hone vaali vyavasthaaon ko kathghare main khadaa kiya ja sake. in vidwaanon ne sarvasattawad ke jariye raajnneetik vyavasthaaon ke itihaas kaa phir se vargeekaran karne kaa prayaas kiya. iske parinamswaroop naji germany, fasivadi italy, stalinkaaleen soviet sangh or sendinista kii hukumat vaale nikaragua ko hi sarvasattavadi shrenee main nahin rakhaa gaya, balki plato dwaara varnit republic, chin rajvansh, bharat ke maury samrajya, diaclatian ke roman samrajya, calvinkaaleen geneva, japan ke mizi samrajya or pracheen sparta ko bhi usee palade main taul diya gaya. 
 beesvin sadi ke duusare dashak se pehle samaaj-vigyaan main is pad kaa istemaal kiya hi nahin jaataa tha. 1923 main italvi fasiwad kaa ek pranali ke rup varnan karne ke liye giovani amendola ne iskaa prayog kiya. iske baad fasiwad ke pramukh siddhantkaar giovani jentil ne benito musolini ke netritv main sthapit vyavastha ko ‘totlirito’ kii sangya di. yah naye kism kaa rajya jivan ke har kshetra ko apane daayre main lene ke liye tatpar tha. vah raashtra or uske lakshyon kaa sampoorn pratinidhitiv karne kaa daawa karata tha. musolini ne totlitarianizam ko ek sakaaratmak mulya kii tarah vyakhyayit kiya ki yah vyavastha har chiz kaa raajnneetikaran karne vaali he, chaahe vah aadhyatmik ho yaa parthiv. musolini kaa kathan tha : ‘har chiz rajya ke daayre main, rajya ke baahar kuch nahin, rajya ke viruddh kuch nahin.’ fasivadiyon dwaara apanaaye jane ke baavjood 1933 main prakashit inacychlopedia of soshal sciensez ke pehle sanskaran se yah pad nadaarad he. hanna arent dwaara kiye gayi vikhyath vishleshan main sarvasattawad ko raajnneetik utpeedan ke parmparik roopon se bhinn bataaya gaya he. arent ke anusaar beesvin sadi main viksit hui is rajya-vyavastha kaa itihaas najivaad se stalinavaad ke bich failaa hua he. yah parighatna vichaardhaara or aatank ke madhyam se na keval ek rajya ke bheetar balki sari duniya par sampoorn prabhutv kaayam karne ke sapane se judi he. vichaardhaara se arent kaa matlab itihaas ke niyamon kaa pataa laga lene kii daavedaariyon se tha. aatank ke sarvaadhik bheeshan udhaaharan ke rup main unhone naji yatnaa shiviron kaa hawala diya. unhone samakaleen europee anubhav kii vyakhya karte hue un ayaamon kii shinaakht kii jinke kaaran sarvasattawad mumkin ho sakaa. unhone dikhaaya ki yahudiyon kii vishisht raajnneetik or saamaajik haisiyat ke kaaran samivaad virdohi muhim ko nayi takat mili; samrajyavad ke kaaran naslvaadi andolan paidaa hue; or europee samaaj ke ukhde hue samudaayon main bant jane ke kaaran akelepan or dishaheenata ke shikaar logon ko vichaardhaaraon ke zariye golband karne main aasaani ho gayi. arent ke baad darshanik karl poper ne plato, higel or marks kii radical aalochana karte hue ‘utopian soshal ejineering’ ke prayaason ko sarvasattawad kaa strot bataaya. poper ke chintan ne jis samaj kii neenv daali uske aadhaar par andre glucsaman, barnard henry levi or anya european darshanikon ne beesvin sadi main soviet sangh main hue marxvad ke prayog se mili niraashaaon ke tahat is pad kaa prayog jari rakhaa. dhire-dhire sarvasattawad pashchim ke vaicharik hathiyaar ke rup main rudh ho gaya. 
 shashan paddatiyon kaa tulanaatmak adhyayan karne vaale vidwaanon karl fraderikh or ziganiu brazinsky ne sarvasattawad kii paribhaasha jivan ke har kshetra ko apane daayre main samet lene vaali vichaardhaara, ek party kii hukumat vaale rajya, kufia police ke dabadabe or aarthik-saanskrithik-prachaaratmak dhaanche par sarkari jakad ke sanyog ke rup main kii. yah paribhaasha apane agosh main fasivadi or marxvaadi vyavasthaaon ko samet leti thi. par sattar ke dashak main sarvasattawad ke zariye pashchimi vidwaanon ne nayi kaarigari karne kii koshish kii or marxvaadi hukuumaton ko fasivadi hukuumaton se alag karke dikhaaya jane laga. is dilachasp kavayad kaa parinaam ‘sarvasattawad’ or ‘adhinayakawad’ kii tulanaatmak shreniyon main niklaa. iske tahat dakshinpanthi gair-loktantric rajyon ko ‘totlitarian’ vampanthi rajyon ke mukaable behatar tehraane ke liye ‘ethuritarian’ naamak nayi sangya ko janm diya gaya. is bauddhik upkram ke kaaran sarvasattawad kaa prayog puri tarah se badal gaya. jo pad shuruyaat main fasiwad ko paribhaashit karne ke liye istemaal kiya gaya tha or jise apni bauddhik vaidhata aadhunik taanashaahiyon ke vampanthi or dakshinpanthi roopon ko ek hi shrenee main rakhane se mili thi, use ronaald regan ke raashtrapatitv ke dauraan keval communist vyavasthaaon ke varnan main simit kar diya gaya. 
 gyaan ke samajashaastra ke is shityudhin sanskaran main raajnneetishastriyon ne jam kar yogadan kiya. unke prayaason se hi sarvasattawad kii nayi vyakhyaayein pachaas or saath ke dashak main ubhare aadhunikeekaran or vikaas ke siddhanton ke nattejey ke rup main saamne aayin. iske pehle charan main sabhi samaajon ko paramparaagat se aadhuniktaa kii taraf silsilewar raikhik gati se badhate hue dikhaaya gaya. iske baad kaha gaya ki aadhunik ho jane ke baad kuch samaaj sakaaratmak vyavasthaaon kii taraf chale gayi kyonki ve aage bade hue the or kuch nakaaratmak pranaaliyon ko apana baithe kyonki ve pichde hue samaaj the. is bauddhikta ne loktantric or sarvasattavadi shashan vyavasthaaon ko adarshikrut rup main pesh kiya. 
 1968 main america buddhijivi semual pi. hantington kii rachana political order in changing socity kaa prakaashan hua. hobbs kii yugpravartak rachana levaythan se prabhavit is kriti main hantington ne tark diya ki aviksit samaajon main kai baar fuj ke alaava aisi koi aadhunik, peshewar or sangathit rashtriya sanstha nahin hoti jo loktantr kii taraf sankraman karne kii mushkil avadhi main unka netritv kar sake. aise samaajon main keval faujee shashan hi shanti-vyavastha kaayam rakhte hue aadhunikeekaran kii prakriya se nikle ashaantkaari prabhaavon ko kaabo main rakh saktaa he. hantington ke is vishleshan ne aadhunikeekaran ke saath jude hue kaary-kaaran sambandhon ko nayi drushti se dekhne kaa rasta kholaa. pehali baar yah sutrikaran saamne aayaa ki aadhunikeekaran ke dabaavon se rajya pranali ke sansthagat dhaanche kaa kshay ho jaataa he. faujee taanaashaahee is dhaanche kii punarrachana kar sakati he jiskaa baad main loktantrikaran kiya ja saktaa he. sainik taanaashaahee ko loktantr ke vaahak kii sangya dene vaale is vikat sutrikaran ke peeche garib deshon par kaabiz aloktantric hukuumaton kaa anubhav tha. 
 loktantr or sarvasattawad ke bich is dvibhajan ko pehali chunauti 1970 main mili. samaaj-vaigyanikon ne 1964 se 1974 ke bich ke daur main dekha ki laathini america ke apekshaakrit viksit deshon main hi nahin, balki spain or portugal jaise dhani deshon main adhinayakawadi shashan chal rahaa he. mexico main bhi loktantr ke aavaran ke neeche darasal taanaashaahee he. ye vyavasthaayen africa deshon kii vyaktigat kism kii taanashaahiyon se bhinn behad sangathit or jatil kism kii pranaliyaan thim. inkaa daawa tha ki ve apane-apane samaajon main vikaas or aadhunikeekaran kii prakriya kaa netritv kar rahi hai. udhar asia main bhi dakshin korea or taiwan main nirankush sarkarein aarthik vikaas karne main kaamyaab dikhne lagi thim. is ghatnakram kaa adhyayan karte hue yuan linz ne apni clasik rachana ‘en ethuritarian riseam : a cese of spain’ main ek aisi vyavastha kii shinaakht kii jisamen loktantr or sarvasattawad ke mili-jule lakshan the.  iske baad gulermo odonelle ne 1973 main dakshin america raajnneeti kaa adhyayan karke daawa kiya ki poonjeewaadi vikaas or aadhunikeekaran ke garbh se laathini america ke apekshaakrit nirbhar lekin viksit deshon main ek naukarshah-taanaashaahee ne janm liya he. 
 america raajnneetishastri jin kirkapatric ne 1979 main hantington, linz or odonelle kii vyakhyaaon ke aadhaar par spasht sutrikaran kiya ki sarvasattavadi keval marxvaadi- leninvaadee hukumaten hai. adhinayakawadi shashan damankaaree to hota he par usamen poonjeewaadi loktantr ke rup main sudharne kii gunjaaish hoti he. kirkapatric ke is bahucharchit lekh ‘dictatership and dabl standard’ se hangaamaa much gaya. isaki aalochana main kaha gaya ki sarvasattavadi rajya agar girakratari, yatnaa or hatya par nirbhar rahata he to adhinayakawadi rajya isi tarah ke kaam nijee kshetra ke zariye karwaata he. baharhaal, kirkapatric regan prashasan kii karkun baniin or unhone shityudhin raajnneeti ke liye apane raajnneetishastreey gyaan kaa jam kar dohan kiya. 
 sheet yuddh khatm ho jane ke baad raajnneetishastra ke daayaron main is samay sthiti yah he ki vidwaanon ne sarvasattawad kii shrenee ko puri tarah se kaarij karke adhinayakawadi vyavasthaaon kii ek nayi vyapak shrenee banaayi he. isamen damankaaree, ashishnu, nijee adhikaron or naagarik swatantraaaon kaa atikaraman or gair-rajkeey hit samoohon ko simit swaittata dene vaali pranaaliyon ko rakhaa gaya he. is varnan se zaahir he ki in pravritiyon kii shinaakht khud ko puri tarah se loktantric kehane vaale rajyon main bhi kii ja sakati he. is lihaaz se sthapit udaarataavaadi loktantric vyavasthaaon ke mukaable adhinayakawad adhikanshtah ab ek rujhaan kaa naam rah gaya he.
 1. hanna arent, da origins of totlitarianizam, meridian, neuyork, doosraa sanskaran.
 2. karl poper, open socity and its anemiz, rotlaj, landan.
 3. semual pi. hantington, political order in changing socity, yel university press, new havin.
 3. si.je. fraderikh or zad. brazinsky, totlitarian dictatership and autocrasi, prejar, neuyork.
 4. jin kirkapatric, ‘dictatership and dabl standard’, comentary, khand 68, ank 5.
 5. je.je. linz, ‘en ethuritarian riseam : a cese of spain’, i. allard or es roken, maas politics : studies in political sosiolji, free press, neuyork.
