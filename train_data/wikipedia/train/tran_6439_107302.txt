 gurutvkarshan ek padaarth dwaara ek duusare kii ore aakrisht hone kii pravriti he. gurutvkarshan ke bare main pehali baar koi ganitiya sutara dene kii koshish ijak newton dwaara kii gayi jo ascharyajanak rup se sahi tha. unhone gurutvkarshan siddhant kaa pratipaadan kiya. newton ke siddhanth ko baad main albert oinstin dwaara saapekshata siddhant se badla gaya. isse purv varah mihir ne kaha tha ki kisi prakaar kii shakti hi vastuon ko pruthivi par chipkaae rakhti he.
 gurutvkarshan siddhant par aadhunik kaam 16 veen ke ant main or 17 veen shatabdi kii shuruyaat main galileo galili ke kaam se shuru hua. apane mashhoor prayogon main pisa ke tower se gendon ko chhodane kaa prayog kiya gaya, or baad main gendon ke saavdhaneepurvak maap ke saath incleain ko ghumaya gaya, galileo ne dikhaaya ki gurutvkarshan twaran sabhi vastuon ke liye samaan he. yah arestu ke vishwaas se ek bada prasthaan tha ki baari vastuon main ucch gurutvkarshan twaran hota he. galileo ne hawa ke pratirodh ko is kaaran ke rup main bataaya ki kam dravyaman vaali vasteen vaataavaran main dhimi gati se gir sakati hai. galileo ke kaam ne newton ke gurutv ke siddhant ke nirmaan ke liye manch taiyaar kiya
 iske baad ijak newton ne apni moulik khojon ke aadhaar par bataaya ki keval prithvi hi nahin, apitu vishwa kaa prayek kan prayek duusare kan ko apni ore aakarshith karata rahata he. do kanon ke bich kaary karanevaala aakarshan bal un kanon kii sanhatiyon ke gunanfal kaa samaanupati tathaa unke bich kii duuri ke varg kaa vyutkramanupati hota he. kanon ke bich kaary karanevaale parsparik aakarshan ko gurutvkarshan tathaa usase utpann bal ko gurutvkarshan bal kaha jaataa he. newton dwaara pratipaadit uparyukt niyam ko newton kaa gurutvkarshan niyam kehete hai. kabhi-kabhi is niyam ko gurutvkarshan kaa pratilom varg niyam bhi kaha jaataa he.
 uparyukt niyam ko sutara rup main is prakaar vyakt kiya ja saktaa he : maan liya m1 or sanhati vaale m2 do pind paraspar d duuri par sthit hai. unke bich kaary karanevaale bal f kaa sambandh hoga :
 yahan G ek samaanupati niyatank he jiskaa maan sabhi padaarthon ke liye ek jaisaa rahata he. ise gurutv niyatank kehete hai. is niyatank kii vimaa he or aankik maan prayukt ikai par nirbhar karata he. sutara dwaara kisi pind par prithvi ke kaaran laganevaale aakarshan bal kii gananaa kii ja sakati he.
 koi bhi vastu upar se girane par sidhi prithvi kii ore aati he. aisa prathit hota he, maano koi alakshya or agyaat shakti use prithvi kii ore khinch rahi he. italy ke vaigyanik, gallilyyo gallilyaai ne sarvapratham is tathy par prakaash daalaa tha ki koi bhi pind jab upar se girtaa he tab vah ek niyat twaran se prithvi kii ore aata he. twaran kaa yah maan sabhi vastuon ke liye ek sa rahata he. apane is nishkarsh kii pushti usne prayogon or ganitiya vivechanon dwaara kii he.
 german khagolvid kepler ne grahon kii gati kaa adhyayan karke teen niyam diye.
 kepler kaa pratham niyam: -sabhi grah surya ke chaaron ore dirghavrittakar kakshaon me chakkar lagate hai tathaa surya un kakshaon ke focus par hota he.
 dwitiya niyam - kisi bhi grah ko surya se milaane vaali rekha samaan samay me samaan kshetrafal paar karti he. arthath prayek grah kii kshetreey chaal niyat rahati he. arthath jab grah surya se dur hota he to uski chaal kam ho jaati he.
 tritiy niyam : - prayek grah kaa surya kaa parikraman kaal kaa varg uski deergh vrittakar kaksha kii ardh-deergh aksh kii tritiy ghaat ke samaanupati hota he.
 gurutvkarshan: "pitaaji, yah prithvi, jis par ham nivas karte hai, kis par tiki hui he?" leelavati ne shatabdiyon purv yah prashn apane pita bhaskaracharya se poocha tha. iske uttar main bhaskaracharya ne kaha, "baale leelavati !, kuch log jo yah kehete hai ki yah prithvi sheshnag, kachua yaa hathi yaa anya kisi vastu par aadhaarit he to ve galat kehete hai. yadi yah maan bhi liya jaae ki yah kisi vastu par tiki hui he to bhi prashn bana rahata he ki vah vastu kis par tiki hui he or is prakaar kaaran kaa kaaran or phir uskaa kaaran... yah kram chalata rahaa, to nyaay shaastra main ise anavastha dosha kehete hai.
 leelavati ne kaha phir bhi yah prashn bana rahata he pitaaji ki prithvi kis cheez par tiki he?
 tab bhaskaracharya ne kaha, kyon ham yah nahin maan sakate ki prithvi kisi bhi vastu par aadhaarit nahin he...... yadi ham yah kahen ki prithvi apane hi bal se tiki he or ise gurutvkarshan shakti kah den to kya dosha he?
 is par leelavati ne poocha yah kaise sambhav he. tab bhaskaracharya siddhanth kii baat kehete hai ki vastuon kii shakti badi vicitra he.
 aage kehete hai-
 arthath prithvi main aakarshan shakti he. prithvi apni aakarshan shakti se baari padaarthon ko apni ore khinchati he or aakarshan ke kaaran vah jameen par girte hai. par jab akaash main samaan takat chaaron ore se lage, to koi kaise gire? arthath akaash main grah niravlamb rahete hai kyonki vividh grahon kii gurutv shaktiyaan santulan banaae rakhti hai.
