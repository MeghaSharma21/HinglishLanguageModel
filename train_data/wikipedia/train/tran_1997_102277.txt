 konark surya mandir bharat main urisa rajya ke puri jile ke antargat puri naamak shahar main pratishthit he. yah bharatvarsh ke chuninda surya mandiron main se ek he. san 1984 main unesco ne ise vishwa dharohar sthal ke rup main manyata di he.
 yah mandir surya-dev arthath arq ko samarpit tha, jinhen sthaneey log biranchi-narayan kehete the. isi kaaran is kshetra ko use arq-kshetra yaa padam-kshetra kaha jaataa tha. puraanon ke anusaar shrikrishna ke putr samb ko unke shraap se kodh rog ho gaya tha. samb ne mithravan main chandrabhaga nadi ke sagar sangam par konark main, baarah varshon tak tapasya kii or surya dev ko prasann kiya tha. suryadev, jo sabhi rogon ke naashak the, ne iske rog kaa bhi nivaaran kar diya tha. tadnusaar samb ne surya bhagwaan kaa ek mandir nirmaan kaa nishchay kiya. apane rog-naash ke uparaant, chandrabhaga nadi main snaan karte hue, use suryadev kii ek murti mili. yah murti suryadev ke sharir ke hi bhaag se, devshilpi shri vishwakarma ne banaayi thi. samb ne apane banawaaye mithravan main ek mandir main, is murti ko sthapit kiya, tab se yah sthaan pavitra mana jane laga.
 yah kai itihaaskaaron kaa mat he, ki konark mandir ke nirmaankarta, raja langool nrisinghdev kii akaal mrityu ke kaaran, mandir kaa nirmaan kaary khatai main pad gaya. iske parinamswaroop, adhuraa dhaancha dhwast ho gaya. lekin is mat ko aitihaasik aankadon kaa samarthan nahin miltaa he. puri ke madal panji ke aankadon ke anusaar or kuch 1278 i. ke tamrapatron se pataa chalaa, ki raja langool nrisinghdev ne 1282 tak shashan kiya. kai itihaaskaar, is mat ke bhi hai, ki konark mandir kaa nirmaan 1253 se 1260 i. ke bich hua tha. atev mandir ke apurna nirmaan kaa iske dhwast hone kaa kaaran hona tarksangat nahin he.
 yahan par mandir kii dhwastata ke sampoorn kaarnon kaa ullekh karnaa jatil kaary se kam nahin he. parantu yah sarvavidit he ki ab iskaa kaaphi bhaag dhwast ho chukaa he. jiske mukhya kaaran vaastu dosha bhi kaha jaataa he parantu muslim akramanon kii bhoomika ahm rahi he.
 kaha jaataa he ki yah mandir apane vaastu dosha ke kaaran maatr 800 varshon main ksheen ho gaya tha. jise vaastu kala va niyamon ke viruddh kaha-suna jaataa he. isi karanvash yah apni samyavadhi se pehle hi rugavedakaal evam pashaan kala kaa anupam udhaaharan hote hue bhi dharashayi ho gaya. is surya-mandir ke mukhya vaastu dosha hai:-.
 kai kathaon ke anusaar, surya mandir ke shikhar par ek chumbakeey pathar laga he. iske prabhaav se, konark ke samudr se guzarane vaale sagarpot, is ore khinche chale aate hai, jisase unhen baari kshati ho jaati he. anya katha anusaar, is pathar ke kaaran poton ke chumbakeey disha nirupan yantra sahi disha nahin bataate. is kaaran apane poton ko bachaane hetu, muslim navik is pathar ko nikaal le gayi. yah pathar ek kendriya shila kaa kaary kar rahaa tha, jisase mandir kii deevaaron ke sabhi pathar santulan main the. iske hatane ke kaaran, mandir kii deevaaron kaa santulan kho gaya or parinamtah ve gir padin. parantu is ghatana kaa koi aitihaasik vivaran nahin miltaa, naa hi aise kisi chumbakeey kendriya pathar ke astitv kaa koi byora uplabdh he.
 konark mandir ke girane se sambandhi ek ati mahatvapurn siddhant, kalapahad se judaa he. urisa ke itihaas ke anusaar kalapahaad ne san 1508 main yahaan akraman kiya or konark mandir samet urisa ke kai hindu mandir dhwast kar diye. puri ke jagannatha mandir ke madan panji bataate hai, ki kaise kalapahaad ne urisa par hamalaa kiya. konark mandir sahit usne adhikansh hindu mandiron kii pratimaayein bhi dhwast kareen. haalanki konark mandir kii 20-25 feet moti deevaaron ko todna asambhav tha, usne kisi prakaar se dadhinauti ko hilaane kaa prayojan kar liya, jo ki is mandir ke girane kaa kaaran bana. dadhinauti ke hatane ke kaaran hi mandir dhire-dhire girane laga tathaa chat se baari pathar girane se, mukashaala kii chat bhi dhwast ho gayi. usne yahan kii adhikansh murtiyon or konark ke anya kai mandir bhi dhwast kar diye.
 san 1568 main urisa main muslimon kaa aatank niyantran main ho chukaa tha. parantu iske baad bhi hindu mandiron ko todane ke nirantar prayaas hote rahe. is samay puri ke jagannatha mandir ke pandon ne bhagwaan jagannatha ji kii murti ko shrimandir se hataakar kisi gupt sthaan par chupa diya tha. isi prakaar, konark ke surya mandir ke pandon ne pradhan devtaa kii murti ko hataa kar, varshon tak ret main dabaa kar chipaaye rakhaa. baad main, yah murti puri bhej di gayi or vahaan jagannatha mandir ke praangan main sthit, indra ke mandir main rakh di gayi. anya logon ke anusaar, yahaan kii puja murtiyon abhi bhi khoji jaani baaki hai. lekin kai logon kaa kahana he, ki surya dev kii murti, jo nai dilli ke rashtriya sangrahalay main rakhi he, vahi konark kii pradhan poojya murti he.
 phir bhi konark main, surya vandana mandir se murti ke hatane ke baad se band ho gayi. is kaaran konark main tirthayatriyon kaa aana janaa band ho gaya. konark kaa pattan bhi daakuon ke hamale ke kaaran, band ho gaya. konark surya vandana ke samaan hi vanijyik gatividhiyon hetu bhi ek kirtivan nagar tha, parantu in gatividhiyon ke band ho jane ke kaaran, yah ekadam nirvasit ho chalaa or varshon tak ek gahan jangal se dhank gaya.
 san 1626 main, khurda ke raja, nrisingh dev, suputr shri purushottam dev, suryadev kii murti ko do anya surya or chandra kii murtiyon sahit puri le gayi. ab ve puri ke mandir ke praangan main milti hai. puri ke madal panji ke itihaas se gyaat hota he, ki san 1028 main, raja nasinghdev ne konark ke sabhi mandiron ke naap-jokh kaa aadesh diya tha. maapan ke samay, surya mandir apni amalak shila tak astitv main tha, yani ki lagbhag 200 feet ooncha. kalapahaad ne keval uskaa kalash, balki padam-dhwaja, camel-kirit or upree bhaag bhi dhwans kiye the. pehle bataaye anusaar, mukhshala ke saamne, ek bada prastar khand – navagraha paat, hota tha. khurda ke tatkaaleen raja ne vah khand hatwa diya, saath hi konark se kai shilp krit pashaan bhi le gaya. or puri ke mandir ke nirmaan main unka prayog kiya tha. maratha kaal main, puri ke mandir kii chaharadivari ke nirmaan main konark ke pathar prayog kiye gayi the. yah bhi bataaya jaataa he, ki nat mandir ke sabhi bhaag, sabase lambe kaal tak, apni mul avasthaa main rahe hai. or inhen maratha kaal main jaan boojh kar anupayogi bhaag samaj kar todaa gaya. san 1779 main ek maratha sadhu ne konark ke arun stambh ko hataa kar puri ke singhdwar ke saamne sthapit karvaa diya. aththarahavin shatabdi ke ant tak, konark ne apana, sara vaibhav kho diya or ek jangal main badal gaya. iske saath hi mandir kaa kshetra bhi jangal ban gaya, jahaan junglee jaanavar or daakuon ke adde the. yahaan sthaneey log bhi din ke prakaash tak main jane se darate the.
 konark shabd, 'kone' or 'arq' shabdon ke mail se bana he. arq kaa arth hota he surya jabaki kone se abhipraay kone yaa kinare se rahaa hoga. prastut konark surya-mandir kaa nirmaan laal rang ke balua pattharon tathaa kaale grenite ke pattharon se hua he. ise 1236–1264 isa purv gang vansh ke tatkaaleen samant raja nrisinghdev dwaara banwaaya gaya tha. yah mandir, bharat ke sabase prasiddh sthalon main se ek he. ise unesco dwaara san 1984 main vishwa dharohar sthal ghoshit kiya gaya he.kaling style main nirmit is mandir main surya dev ko rath ke rup main virajman kiya gaya he tathaa pattharon ko utkrisht nakkashi ke saath ukera gaya he. sampoorn mandir sthal ko baarah jodi chakron ke saath saat ghodon se khinchate huye nirmit kiya gaya he, jisamen surya dev ko virajman dikhaaya gaya he. parantu vartmaan main saaton main se ek hi ghoda bachaa hua he. mandir ke aadhaar ko sundarata pradaan karte ye baarah chakra saal ke baarah maheenon ko paribhaashit karte hai tathaa prayek chakra aath aron se mil kar bana he, jo ar din ke aath peharon ko darshaate hai.yahaan par sthaneey log prastut surya-bhagwaan ko biranchi-narayan kehete the.
 mukhya mandir teen mandapon main bana he. inamen se do mandap dhah chuke hai. tisare mandap main jahaan murti thi, angrezon ne bhartiya swatantraaa se purv hi ret va pathar bharva kar sabhi dwaaron ko sthaayee rup se band karvaa diya tha taaki vah mandir or kshatigrast naa ho paae. is mandir main surya bhagwaan kii teen pratimaayein hai:
 iske pravesh par do singh haathiyon par aakraamak hote hue raksha main tatpar dikhaaye gaye hai. yah sambhavtah tatkaaleen brahman rupi singhon kaa buddha rupi haathiyon par varchasv kaa pratik he. donon hathi, ek-ek maanav ke upar sthapit hai. ye pratimaayein ek hi pathar kii baniin hai. ye 28 ton kii 8.4feet lambii 4.9 feet chaudee tathaa 9.2 feet oonchi hai. mandir ke dakshini bhaag main do susajjit ghode bane hai, jinhen urisa sarkaar ne apane rajchihn ke rup main angikaar kar liya he. 
  ye 10 feet lambey va 7 feet chaude hai. mandir surya dev kii bhavy yatra ko dikhaata he. iske ke pravesh dwaar par hi nat mandir he. ye vah sthaan he, jahaan mandir kii nartakiyaan, suryadev ko arpan karne ke liye nrity kiya karatin thim. puure mandir main jahaan tahaan phool-bel or jyamitiya namoonon kii nakkashi kii gai he. inke saath hi maanav, dev, gandharva, kinnar aadi kii akrutiyaan bhi andrik mudraon main darshit hai. inaki mudraaen kaamuk hai or kamasutra se leen gayi hai. mandir ab anshik rup se khandhar main parivartit ho chukaa he. yahaan kii shilp kalakritiyon kaa ek sangrah, bhartiya puraatatv surveykshan vibhaag ke surya mandir sangrahalay main surakshit he. mahaan kavi va naatakaar ravindra nath tagore ne is mandir ke bare main likhaa he:- konark jahaan pattharon kii bhashaa manushya kii bhashaa se shreshthatar he.
 terahavin sadi kaa mukhya surya mandir, ek mahaan rath rup main bana he, jiske baarah jodi susajjit pahiye hai, evam saat ghodon dwaara khinchaa jaataa he. yah mandir bharat ke utkrisht smarak sthalon main se ek he. yahaan ke sthapaty anupaat dosha se rahit evam aayam aashcharyachakit karne vaale hai. yahaan kii sthapatyakala vaibhav evam maanviya nishtha kaa sauhardpurn sangam he. mandir kii prayek inch, adwitiya sundarataa or shobhaa kii shilpakritiyon se paripurna he. iske vishay bhi mohak hai, jo sahasron shilp akritiyaan bhagavaanon, devataaon, gandharvon, maanvon, vaadyakon, premi yugalon, darbar kii chhaviyon, shikaar evam yuddh ke chitron se bhari hai. inke bich bich main pashu-pakshiyon or puranic jeevon, ke alaava maheen or pechida bel boote tathaa jyamitiya namoonay alankrita hai. oriya shilpakala kii heere jaisi utkrusht gunvattta puure parisar main alag dikhaai detii he.
 yah mandir apni kaamuk mudraon vaali shilpakritiyon ke liye bhi prasiddh he. is prakaar kii akritiyaan mukhyatah dwarmandap ke dwitiya str par milti hai. is akritiyon kaa vishay spasht kintu atyant komalta evam lay main sanjo kar dikhaaya gaya he. jivan kaa yahi drushtikon, konark ke anya sabhi shilp nirmaanon main bhi dikhaai detaa he. hajaaron maanav, pashu evam divya log is jivan rupi meley main karyrat hue dikhaai dete hai, jisamen aakarshak rup se ek yatharthwaad kaa sangam kiya hua he. yah urisa kii sarvottam kriti he. isaki utkrisht shilp-kala, nakkashi, evam pashuon tathaa maanav akritiyon kaa sateek pradarshan, ise anya mandiron se kahin behatar siddh karata he.
 yah surya mandir bhartiya mandiron kii kaling style kaa he, jisamen koniya attalika ke upar mandap kii tarah chhatari dhaki hoti he. akruti main, yah mandir urisa ke anya shikhar mandiron se khaas bhinn nahin lagata he. 229 feet ooncha mukhya garbhagrih 128 feet oonchi naatyashaala ke saath hi bana he. isamen baahar ko nikali hui anek akritiyaan hai. mukhya garbh main pradhan devtaa kaa vaas tha, kintu vah ab dhwast ho chukaa he. naatyashaala abhi puri bachi he. nat mandir evam bhoga mandap ke kuch hi bhaag dhwast hue hai. mandir kaa mukhya praangan 857 feet X 540 feet kaa he. yah mandir purv –pashchim disha main bana he. mandir prakritik hariyaali se ghira hua he. isamen cazuerina evam anya vriksh lage hai, jo ki retili bhoomi par ug jate hai. yahaan bhartiya puraatatv surveykshan vibhaag dwaara banwaaya udyaan he.
 ek katha ke anusaar, gang vansh ke raja nrisingh dev pratham ne apane vansh kaa varchasv siddh karne hetu, rajasi ghoshnaa se mandir nirmaan kaa aadesh diya. baarah sau vaastukaron or kaarigaron kii sena ne apni srujanaatmak pratibha or urja se paripurna kala se baarah varshon kii athak mehnat se iskaa nirmaan kiya. raja ne pehle hi apane rajya ke baarah varshon kii kar-prapti ke baraabar dhan vyay kar diya tha. lekin nirmaan kii purnataa kahin dikhaayi nahin de rahi thi. tab raja ne ek nishchit tithi tak kaary purna karne kaa kadaa aadesh diya. bisu maharana ke paryvekshan main, is vaastukaron kii team ne pehle hi apana puraa kaushal laga rakhaa tha. tab bisu maharana kaa baarah varshiya putr, dharm paad aage aayaa. usne tab tak ke nirmaan kaa gahan nirikshan kiya, haalanki use mandir nirmaan kaa vyavhaarik gyaan nahin tha, parantu usne mandir sthapaty ke shastron kaa purna adhyayan kiya hua tha. usne mandir ke antim kendriya shila ko lagane kii samasya suzav kaa prastaav diya. usne yah karke sabko aashcharya main daal diya. lekin iske turant baad hi is vilakshan pratibhavan kaa shav sagar tat par mila. kehete hai, ki dharmpad ne apni jati ke hitarth apni jaan tak de di.
