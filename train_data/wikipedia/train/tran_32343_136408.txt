  purv bhartiya urisa rajya kaa puri kshetra jise purushottam puri, shankh kshetra, shrishetra ke naam se bhi janaa jaataa he, bhagwaan shri jagannatha ji kii mukhya lila-bhoomi he. utkal pradesh ke pradhan devtaa shri jagannatha ji hi maane jate hai. yahan ke vaishnav dharm kii manyata he ki radha or shrikrishna kii yugal murti ke pratik swayan shri jagannatha ji hai. isi pratik ke rup shri jagannatha se sampoorn jagat kaa udbhav hua he. shri jagannatha ji purna paratpar bhagwaan he or shrikrishna unki kala kaa ek rup he. aisi manyata shri chaitanya mahaprabhu ke shishy panch sakhaon kii he. 
 purna paratpar bhagwaan shri jagannatha ji kii rathyatra asadha shukla dwitiya ko jagannathpuri main armbh hoti he. yah rathyatra puri kaa pradhan parv bhi he. isamen bhaag lene ke liye, iske darshan laabh ke liye hazaron, lakhon kii sankhya main bal, vruddh, yuva, nari desh ke sudur praanton se aate hai.
 yahan kii murti, sthapaty kala or samudr kaa manoram kinaaraa paryatakon ko aakarshith karne ke liye paryaapt he. konark kaa adbhut surya mandir, bhagwaan buddha kii anupam murtiyon se sajaa dhaul-giri or udai-giri kii guphaayen, jain muniyon kii tapasthali khand-giri kii guphaayen, ling-raaj, sakshi gopal or bhagwaan jagannatha ke mandir darshneey he. puri or chandrabhaga kaa manoram samudri kinaaraa, chandan talab, janakapur or nandankanan abhyaaran bada hi manoram or darshneey he. shastron or puraanon main bhi rath-yatra kii mahatta ko sweekaar kiya gaya he. skanda puraana main spasht kaha gaya he ki rath-yatra main jo vyakti shri jagannatha ji ke naam kaa kirthan karata hua gundia nagar tak jaataa he vah punarjanm se mukt ho jaataa he. jo vyakti shri jagannatha ji kaa darshan karte hue, pranaam karte hue maarg ke dhul-keechad aadi main lot-lot kar jate hai ve sidhe bhagwaan shri vishnu ke uttam dham ko jate hai. jo vyakti gundicha mandap main rath par virajman shri krishna, balram or subhadra devi ke darshan dakshin disha ko aate hue karte hai ve moksh ko praapt hote hai. rathyatra ek aisa parv he jisamen bhagwaan jagannatha chalakar janata 7 bich aate hai or unke sukh dukh main sahabhaagi hote hai. sab manisa mor parja, ye unke udgaar he. bhagwaan jagannatha to purushottam hai. unamem shriram, shrikrishna, buddha, mahayan kaa shunya or advait kaa brahm samahit he. unke anek naam he, ve patit paavan hai.
 rathyatra main sabase aage taal dhvaj par shri balram, uske peeche padam dhvaj rath par mata subhadra va sudarshan chakra or ant main garuda dhvaj par yaa nandighosh naam ke rath par shri jagannatha ji sabase peeche chalate hai. taldhvaj rath 65 feet lanbaa, 65 feet chaudaa or 45 feet unchaa he. isamen 7 feet vyas ke 17 pahiye lage hai. balbhadra ji kaa rath taldhvaj or subhadra ji kaa rath ko devalan jagannatha ji ke rath se kuch chote hai. sandhyaa tak ye teenon hi rath mandir main ja pahonchte hai. agle din bhagwaan rath se utar kar mandir main pravesh karte hai or saat din vahiin rahete hai. gundia mandir main in nau dinon main shri jagannatha ji ke darshan ko aadap-darshan kaha jaataa he. shri jagannatha ji ke prasad ko mahaprasad mana jaataa he jabaki anya tirthon ke prasad ko saamanytah prasad hi kaha jaataa he. shri jagannatha ji ke prasad ko mahaprasad kaa swaroop mahaprabhu ballabhacharya ji ke dwaara mila. kehete hai ki mahaprabhu ballabhacharya kii nishtha kii pariksha lene ke liye unke ekadshi vrath ke din puri pahunchne par mandir main hi kisi ne prasad de diya. mahaprabhu ne prasad haath main lekar stvan karte hue din ke baad raatri bhi bitaa di. agle din dwadashi ko stvan kii samaapti par us prasad ko grahan kiya or us prasad ko mahaprasad kaa gaurav praapt hua. nariyal, laai, gajamung or malpua kaa prasad vishesh rup se is din miltaa he.
 janakapur main bhagwaan jagannatha dason avatar kaa rup dhaaran karte hai. vibhinn dharmo or maton ke bhakton ko samaan rup se darshan dekar trupt karte hai. is samay unka vyavhaar saamaanya manushyon jaisaa hota he. yah sthaan jagannatha ji kii mausi kaa he. mausi ke ghar achche-achche pakwaan khaakar bhagwaan jagannatha biimaar ho jate hai. tab yahan pathya kaa bhoga lagaaya jaataa he jisase bhagwaan sheeghra thik ho jate hai. rathyatra ke tisare din panchami ko lakshmi ji bhagwaan jagannatha ko dhundte yahan aati hai. tab dwaitapati daravaaza band kar dete hai jisase lakshmi ji naaraaz hokar rath kaa pahiyaa tod detii he or hera gohiri saahi puri kaa ek muhalla jahaan lakshmi ji kaa mandir he, vahaan laut jaati hai. baad main bhagwaan jagannatha lakshmi ji ko manaane jate hai. unase kshamaa mangekar or anek prakaar ke uphaar dekar unhen prasann karne kii koshish karte hai. is aayojan main ek ore dwaitadhipati bhagwaan jagannatha kii bhoomika main samvaad bolte hai to duusari ore devdasi lakshmi ji kii bhoomika main samvaad karti he. logon kii apaar bheed is maan-manouvval ke samvaad ko sunakar khushi se jhum uthati hai. sara akaash jai shri jagannatha ke naaron se goonj uthta he. lakshmi ji ko bhagwaan jagannatha ke dwaara manaa liye jane ko vijay kaa pratik maanakar is din ko vijayadashami or vaapasi ko bohtadi goncha kaha jaataa he. rathyatra main parmparik sadbhaav, saanskrithik ekta or dharmik sahishnutaa kaa adbhut samanvay dekhne ko miltaa he.
 shri jagannatha ji kii rathyatra main bhagwaan shri krishna ke saath radha yaa rukmini nahin hotin balki balram or subhadra hote hai. uski katha kuch is prakaar prachlit he - dwarika main shri krishna rukmini aadi raaj mahishiyon ke saath shayan karte hue ek raat nidra main achaanak radhe-radhe bol pade. maharaniyon ko aashcharya hua. jaagane par shrikrishna ne apana manobhaav prakat nahin hone diya, lekin rukmini ne anya raniyon se vaarta kii ki, sunate hai vrindavan main radha naam kii gopakumari he jisko prabhu ne ham sabaki itani seva nishtha bhakthi ke baad bhi nahin bhulaayaa he. radha kii shrikrishna ke saath rahasyatmak raas lilaon ke bare main mata rohinee bhalee prakaar jaanati thim. unase jaankaree praapt karne ke liye sabhi maharaniyon ne anunay-vinay kii. pehle to mata rohinee ne taalna chaha lekin maharaniyon ke hath karne par kaha, thik he. suno, subhadra ko pehle pehre par bitha do, koi andar na aane paae, bhale hi balram yaa shrikrishna hi kyon na hon.
 mata rohinee ke katha shuru karte hi shri krishna or balram achaanak ant:poor kii ore aate dikhaai die. subhadra ne uchit kaaran bataa kar dwaar par hi roak liya. ant:poor se shrikrishna or radha kii raasalila kii vaarta shrikrishna or balram dono ko hi sunai di. usko sunne se shrikrishna or balram ke ang ang main adbhut prem ras kaa udbhav hone laga. saath hi subhadra bhi bhav vihval hone lageen. teenon kii hi aisi avasthaa ho gai ki puure dhyaan se dekhne par bhi kisi ke bhi haath-pair aadi spasht nahin dikhte the. sudarshan chakra vigalit ho gaya. usne lanbaa-sa aakaar grahan kar liya. yah mata radhika ke mahabhaav kaa gauravpurn drishy tha.
 achaanak naarad ke aagaman se ve teenon purv vat ho gaye. naarad ne hi shri bhagwaan se prarthana kii ki he bhagwaan aap chaaron ke jis mahabhaav main leen murtysth rup ke maine darshan kiye hai, vah saamaanya janon ke darshan hetu prithvi par sadaiv sushobhit rahe. mahaprabhu ne tathastu kah diya.
 kehete hai ki raja indradyumna, jo sapariwaar nilanchal sagar ke paas rahete the, ko samudr main ek vishalkay kashtha dikhaa. raja ke usase vishnu murti kaa nirmaan karaane kaa nishchay karte hi vruddh badhai ke rup main vishwakarma ji swayan prastut ho gaye. unhone murti banane ke liye ek shart rakhi ki main jis ghar main murti banaaunga usamen murti ke purnroopen ban jane tak koi na aae. raja ne ise maan liya. aaj jis jagah par shrijagannatha ji kaa mandir he usee ke paas ek ghar ke andar ve murti nirmaan main lag gaye. raja ke parivarajanon ko yah gyaat na tha ki vah vruddh badhai koun he. kai din tak ghar kaa dwaar band rahane par maharani ne sochaa ki bina khaae-piye vah badhai kaise kaam kar sakegaa. ab tak vah jivit bhi hoga yaa mar gaya hoga. maharani ne maharaja ko apni sahaj shankaa se avgat karavaaya. maharaja ke dwaar khulwaane par vah vruddh badhai kahin nahin mila lekin uske dwaara ardhnirmit shri jagannatha, subhadra tathaa balram kii kashtha murtiyan vahaan par mili.
 maharaja or maharani dukhi ho uthe. lekin usee kshan donon ne akashwani suni, 'vyarth du:khee mat ho, ham isi rup main rahanaa chaahate hai murtiyon ko dravya aadi se pavitra kar sthapit karvaa do.' aaj bhi ve apurna or aspasht murtiyan purushottam puri kii rathyatra or mandir main sushobhit va pratishthit hai. rathyatra mata subhadra ke dwarika bhraman kii ichha purna karne ke uddeshy se shrikrishna va balram ne alag rathon main baithkar karwaai thi. mata subhadra kii nagar bhraman kii smriti main yah rathyatra puri main har varsh hoti he.
 kalpana or kinvadantiyon main jagannatha puri kaa itihaas anoothaa he. aaj bhi rathyatra main jagannatha ji ko dashavataron ke rup main puja jaataa he, unamem vishnu, krishna or vaaman bhi hai or buddha bhi. anek kathaon or vishwaason or anumaanon se yah siddh hota he ki bhagwaan jagannatha vibhinn dharmo, maton or vishwaason kaa adbhut samanvay he. jagannatha mandir main puja paath, dainik aachaar-vyavhaar, reeti-niti or vyavasthaaon ko shaiva, vaishnav, buddha, jain yahan tak tantrikon ne bhi prabhavit kiya he. bhubaneshwar ke bhaskareshwar mandir main ashok stambh ko shiv ling kaa rup dene kii koshish kii gai he. isi prakaar bhubaneshwar ke hi mukteshwar or siddheshwar mandir kii deevaaron main shiv murtiyon ke saath ram, krishna or anya devataaon kii murtiyan hai. yahan jain or buddha kii bhi murtiyan hai puri kaa jagannatha mandir to dharmik sahishnutaa or samanvay kaa adbhut udhaaharan he. mandir ki peeche vimala devi kii murti he jahaan pashuon kii bali di jaati he, vahiin mandir kii deevaaron main mithun murtiyon chaunkaane vaali he. yahan tantrikon ke prabhaav ke jeevant sakshya bhi hai. sankhya darshan ke anusaar sharir ke 24 tatwon ke upar aatma hoti he. ye tatv hai- panch mahatatv, paanch tantra matayen, das indriyon or man ke pratik hai. rath kaa rup shraddha ke ras se paripurna hota he. vah chalate samay shabd karata he. usamen dhoop or agarbatti kii sugandh hoti he. ise bhaktajanon kaa pavitra sparsh praapt hota he. rath kaa nirmaan buddhi, chitt or ahankaar se hoti he. aise rath rupi sharir main aatma rupi bhagwaan jagannatha virajman hote hai. is prakaar rathyatra sharir or aatma ke mail kii ore sanket karata he or atmadrushti banaae rakhane kii prerana detii he. rathyatra ke samay rath kaa sanchaalan aatma yukt sharir karti he jo jivan yatra kaa pratik he. yadhyapi sharir main aatma hoti he to bhi vah swayan sanchalit nahin hoti, balki us maaya sanchalit karti he. isi prakaar bhagwaan jagannatha ke virajman hone par bhi rath swayan nahin chalata balki use khinchne ke liye lok-shakti kii aavashyaktaa hoti he.
 sampoorn bharat main varmbhar hone vaale pramukh parvon holi, deepawali, dashahra, raksha bandhan, id, christmas, baisakhi kii hi tarah puri kaa rathyatra kaa parv bhi mahatvapurn he. puri kaa pradhan parv hote hue bhi yah rathyatra parv puure bharatvarsh main lagbhag sabhi nagaron main shraddha or prem ke saath manaaya jaataa he. jo log puri kii rathyatra main nahin sammilit ho pate ve apane nagar kii rathyatra main avashya shaamil hote hai. rathyatra ke is mahotsav main jo saanskrithik or puranic drishy upasthit hota he use praaia: sabhi deshvasi sauhardra, bhai-chaare or ekta ke pariprekshya main dekhte hai. jis shraddha or bhakthi se puri ke mandir main sabhi log baithkar ek saath shri jagannatha ji kaa mahaprasad praapt karte hai usase vasudaiv kutunbakam kaa mahatv swat: parilakshith hota he. utsaahpurvak shri jagannatha ji kaa rath khinchakar log apane aapako dhanya samajhate hai. shri jagannathpuri kii yah rathyatra saanskrithik ekta tathaa sahaj sauhardra kii ek mahatvapurn kadi ke rup main dekhi jaati
