 hakim abul kasim firdausi tusi farsi kavi the. unhone shahnamaa kii rachana kii jo baad main faras kii rashtriya mahakavy ban gai. isamen unhone saatvin sadi main faras par arabi fatah ke pehle ke iran ke bare main likhaa he.
 firdausi kaa janm 920 i. main khurasaan ke toos naamak kasbe main hua. asadi naamak kavi ne use shiksha di or kavita kii ore prerit kiya. usne iran ke puranic raajaaon ke sambandh main use ek granth diya jiske aadhaar par firdausi ne shahname kii rachana kii. isamen 60,000 sher hai. vah 35 varsh tak is mahaan kaary main vyast rahaa or 25 farvari 1010 i. ko ise puraa kiya. is samay vah 85 varsh kaa ho chukaa tha. usne yah kavy sultan mahmud gazanvi ko samarpit kiya jisane 999 i. main khurasaan vijay kar liya tha. use keval 20 hajaar dirham pradaan kiye gaye. firdausi ke tan badan main aag lag gai. vah apane desh se hiraat kii ore bhaaga kintu bhaagane se purv ek kavita shahname main jod gaya, jisamen sultan mahmud kii ghor ninda kii gai he. 
 shahname main firdausi ne iran ke puranic baadshahon kii, jinke karnaamon se vah atyadhik prabhavit tha, badi kii prashansa kii he. uski kavita se pracheen iran ke prati uskaa prem evam arabon ke prati ghrinaa kaa puraa abhas miltaa he. sabhavat: kattar musalamaanon ko santusht karne ke liye usne baad main yusuf julykha naamak masanvi likhi jise bavahid shaasha bahauddaula tathaa uske putr sultanuddaula ko samarpit kiya. taduparant vah apni mathrubhumi toos laut aayaa or vahiin uski mrityu hui . uski qabr iran ke darshneey sthanon main he. kaha jaataa he, jab uskaa janaaza paas ke ek gaanv ke phatak se nikal rahaa tha, ek kaaravaan sultan mahmud ke bheje hue 60,000 dinar lekar pahunchaa jinaki kavi ko aashaa thi. firdausi kii putree ne samast dhan, daan punya main laga diya. shahnamaa kii badi hi sundar sachitr hastlipiyaan sansar ke bade bade sangrahalayon main surakshit hai. 1811 i. main kalkatte main 1878 i. main paris se or 1877-1885 i. ke bich liden se iske sanskaran prakashit hue. taduparant bharat or iran se anek sanskaran prakashit hue. sansar kii anek bhashaaon main iske anuwaad chap chuke hai.
 kaha jaataa he ki mahmud gazanvi ne firdausi ko yah vachan diya tha ki vah 'shahnamaa' ke har shabd ke liye ek dinar degaa. varshon kii mehnat ke baad jab 'shahnamaa' taiyaar ho gaya or firdausi use lekar mahmud gazanabi ke darbar main gaya to samraat ne use prayek shabd ke liye ek dinar nahin balki ek dirham kaa bhugtan kara diya. kaha jaataa he is par naaraaz hokar firdausi laut gaya or usne ek dirham bhi nahin liya. yah vaayada kilaafi kuch aisi thi jaise kisi kavi ke prati shabd ek rupee dene kaa vachan dekar prati shabd ek paisa diya jaye. firdausi ne gusse main aakar mahmud gazanabi ke khilaaf kuch panktiyaan likhi. ve panktiyaan itani prabhaavshaalee thi ki puure samrajya main fail gayin. kuch saal baad mahmud gazanvi se uske vishwaasapaatr mantriyon ne nivedan kiya ki firdausi ko usee dar par bhugtan kar diya jaye jo tay kii gayi thi. samraat ke kaaran poochne par pradhanmantri ne kaha ki ham log samrajya ke jis kone main jate hai hamen ve panktiyaan sunne ko milti hai jo firdausi ne aapke viruddh likhi hai or hamaara sirf shame se jhuk jaataa he. use nirdhaarit dar par paisa de diya jaayegaa to hamen bada naitik bal milegaa.' samraat ne aadesh de diya. dinaaron se bhari gaadi jab firdausi ke ghar pahunchi to ghar ke andar se firdausi kaa janaaza nikal rahaa tha. puri umr garibi, tangi or mufalisi main kaatane ke baad firdausi mar chukaa tha. kehete hai ki firdausi kii ekmaatr santan uski ladki ne bhi yah dhan lene se inkaar kar diya tha. is tarah samraat kavi kaa karjadaar rahaa or aaj bhi he. shaayad yahi vajah he ki aaj firdausi kaa shahnamaa jitna prasiddh he utani hi yaa usase zyada prasiddh ve panktiyaan he jo firdausi ne mahmud gazanabi kii aalochana karte hue likhi thim.
 firdausi kaa 'shahnamaa' darasal iran kaa itihaas hi nahin irani asmita kii pahchaan he. usamen pracheen iran kii uplabdhiyon kaa bakhaan he. samraaton kaa itihaas he. pracheen farsi granthon ko nayaa rup dekar unako shaamil kiya gaya he. myth or itihaas ke sammishran se ek adbhut prabhaav utpann hua he. prem, vidroh, veerta, dushtataa, maanviyata, yuddh, saahas ke aise utkrisht udhaaharan hai jinhone 'shahnamaa' ko irani sahitya kii amar kriti bana diya he. irani sahitya main 'shahnamaa' jitani tarah se jitani baar chapa he utana or koi pustak nahin chhapi he. firdausi ne rustam or soharaab jaise paatr nirmit kiye hai jo maanav-smriti kaa hissaa ban chuke hai.
 jaisaa ki iraniyon ne apane bade kaviyon ke saath kiya he, firdausi ke madhbare ke chaaron ore sundar baag he. idhar-udhar unki pratimaayein lagi hai. sangemarmar par unki kavita ke vishesh prasangon ko ukera gaya he.
