 ushtrgan pagur karanevaale khuravaale pashu hai. inke pairon main ungliyaan keval do hoti hai or pair ke neeche gaddi hoti he. inke sing nahin hote, gardan labi or punch choti hoti he.
 ushtr mukhyat: do prakaar ke hote hai. ek prakaar ke oont main merudand ke upar ek athwa do kubad hote hai. ye asia tathaa africa main vaas karte hai. duusare prakaar ke ushtr main kubad nahin hota. ye dakshin america main paae jate hai.
 kuubadwale ushtr marusthal ke nivasee hote hai. inamen ek kuubadwale ushtr pradhanat: arab desh main or purab kii ore iraq, iran tathaa baluchistan hote hue bharat main rajasthan tak milte hai tathaa africa main sahaara marusthal or uske uttar ke praanton main faile hue hai. ye kahin bhi junglee nahin hote. inke sharir par chote or bhure rang ke bal hote hai. punch ke kinare bal adhik lambey hote hai. inke kaan chote hote hai or greeva teen foot lambii hoti he. kandhaa bhoomi se saat foot unchaa hota he. angreji bhashaa main inako 'dromidari' kehete hai.
 do kuubadwale ushtr visheshat: madhya asia ke marusthal main vaas karte hai. ye pashchim main kalasagar se purab kii ore saare china main or himalay parvatashrenee ke uttar se siberia kii seemaa tak vistrut hai. kuch europe main spain desh kii pahari anchalon main paae jate hai. ye sheetapradhan desh ke nivasee hai or pahadiyon tathaa chattaanon par rahete hai. is kaaran inke pair kii gaddi adhik kathor hoti he. inke bal bhure rang ke tathaa bade-bade hote hai. angreji bhashaa main inako 'bactrean camel' kehete hai. ye bhi junglee nahin hote, par china ke pashchimi praanton main kuch aise junglee ushtr paae jate hai. bhootatvavidon kaa siddhant he ki in junglee ushtron ke sharir kii gathan europe kii ek pracheen tathaa lupt ushtr jati se bahut milti-julati he.
 asian ushtron ke karnachhidr lambey baalo se dhake rahete hai or palkon ke bal bhi lambey hote hai. muhan lanbaa hota he or donon oshth kuch latake rahete hai. vakshasthal ke neeche ubhada hua kathor charm hota he jisapar sharir kaa bhaar rakhkar ushtr bhootal par baithta he. aisa hi kathor charm chaaron pairon ke ghutanon par bhi hota he. inke prayek pair ke neeche keval ek gaddi hoti he.
 marunivaasee hone ke kaaran asian ushtron main kuch visheshtaayen hoti hai, jinke kaaran ve aise sthaan main vaas karne yogya hote hai. inke amashay ke do vishesh koshthon main choti choti theliyaan bani hoti hai jinka muhan mansapeshiyon dwaara icchaanusaar prasaarit yaa sankuchit kiya ja saktaa he. ushtr in theliyon main praaia: do galen atirikt jal bhar hota he or chaar-paanch dinon tak usee par jivan dhaaran karne main samarth hota he. palkon ke bade bal udati hui baaluu ko aankhon main jane se rokte hai. kaan ke bade bal bhi isi prakaar upyogi hote hai. nasika kaa chhidr bahut patala or ardhachandrakaar hota he. aandhi ke samay ushtr bhoomi par baith jaataa he, mastak nicha karke bhoomi par failaa detaa he tathaa nasika ke chhidron ko band kar letaa he. inaki dhranshakti prabal hoti he. bahut dur se hi inako jalashay kaa pataa lag jaataa he. mastak kii oonchaai ke kaaran inaki drushti bahut dur tak pahunchati he, or bhoomi ke taap kaa prabhaav mastak par kam padataa he. sahasron varsh se marusthal main rahane ke kaaran inke sharir kaa vidhaan itnaa bhinn ho gaya he ki bengal jaise adhik jalsikt sthaan kii jalwaayu ko ye sahan nahin kar sakate. vahaan sheeghra hi inaki mrityu ho jaati he.
 marunivaasee manushya ushtron kii in visheshtaon se puraa laabh uthaate hai. vahaan koi bhi parivahansaadhan sulabh nahin hota, keval ushtr hi manushya kii sahaayta kar paata he. ushtron kii shakti or sahansheeltaa saraahneey he. ye 15-20 man kaa bhaar saraltapurvak vahan karte hai. drushtaant se gyaat he ki ek ushtr ek yatri tathaa chah man se adhik bhaar lekar tunisia se 600 mile dur tripoli tak keval chaar din main pahunchaa. saat-aath dinon tak ye 135-150 mile prati din kii gati se chalate hai. isi kaaran angrejon ne inhen 'marusthal ke jahaaj' kaa naam diya he. aitihaasik yug se aadhunik yug tak marupradeshon main vaanijya tathaa vyavsaay ushtron ke hi dwaara hota he. in pradeshon main bail kii bhanti ushtr hal main jote jate or kuen se jal khinchate hai. inke mel ko sukhaakar idhan ke rup main vyavahrut kiya jaataa he. iske atirikt ushtr manushya ke bhojan ke bhi saadhan hai. inkaa doodh manushya seven karte hai or inke maance kaa bhi ruchipurvak aahaar karte hai. inke bal se chitrakaaron kii tulika, kambal tathaa oonee kapade banate hai. asthiyon se anek prakaar kii aavashyak vastuen banati hai. 
 ushtr purnat: shaakaahaari pashu he. marusthal main upje ped paudhon kaa hi ye bhojan karte hai. sharir bada hote hue bhi ushtr bahut alpabhoji hote hai. inke merudand ke upar kaa kubad keval ek prakaar kii sanchit charbi he. bhojan na milane par yah charbi rakt dwaara shoshit hoti rahati he ore us kaal main kubad dhilaa or sankuchit ho jaataa he.
 yadhyapi aadim kaal se ushtr manushya ke adheen he, tathaapi inaki maansik vrittiyon kaa koi vikaas nahin hua. ye na to apane maalik yaa rakhwale se koi prembhav rakhte hai or na buddhi kaa hi koi parichay dete hai. chalate samay ek hi disha main chalate rahenge. yadi khaadya padaarth se aakrisht hokar disha badal di to usee disha main chalate rahenge. nivasasthaan se koi sambandh nahin hota. inaki prakruti ugr hoti he.
 asian ushtr do prakaar ke hone par bhi aapas main santanotpaadan karte hai. aisi santan main kubad ek hi hota he, par bal lambey hote hai. mata pita kii apeksha aisi santan adhik parishramee hoti he.
 ushtron kii aayu 40-50 varsh hoti he. saadhaarant: do varsh main inako ek baccha paidaa hota he or saare jivan main ek ushtr ko praaia: 12 bachche hote hai. garbh 11 maheene kaa hota he. ek din kaa baccha ghoomane phirane lagata he. ek saptaah maatr main baccha teen foot unchaa ho jaataa he. teen varsh kii avasthaa hone par manushya unhen shiksha dene lagate hai. 16-17 varsh main ye purna vruddhi praapt karte hai.
 koobadavihin ushtr aakaar main chote hote hai. ye oonchaai main teen foot or lambaai main chaar foot ke hote hai. inaki gardan praaia: do foot lambii hoti he. inke prayek pair ke neeche do pruthak pruthak gaddiyaan hoti hai. inke kaan kuch lambey or nokile hote hai. inke amashay main jalkosh nahin hota. punch adhik se adhik chah inch lambii hoti he.
 amareeki ushtr bhi do prakaar ke hote hai. ek prakaar ke ushtr dakshini america ke patagonia or tiyera-dil-phiugon praanton ke pahari anchalon main vaas karte hai. inke bal halke laal rang ke hote hai. ye junglee pashu hai, par manushya ne inhen pakadakar paaltu bana liya he. inako angreji bhashaa main 'guanako' kehete hai. paaltu guanako ke bhi do bhed hai. ek prakaar ke guanako bade hote hai, jinako vahaan ke deshvasi lamas kehete hai. ye manushya kii sawari ke liye tathaa bharvahak rup main prayukt hote hai. inke bal shwet rang ke hote hai or inaki prakruti namr hoti he. shatru dwaara aakraant hone par lamas khaadya padaarth ugalkar shatru ke munh par phenkata he.
 duusare prakaar ke guanako kuch chote hote hai. inke bal ghaney, lambey or shwet rang ke hote hai. vahaan ke deshvasi inako 'alpaca' kehete hai. ye keval oon ke liye paale jate hai.
 lamas or alpaca aapas main santanotpaadan karte hai, par aisi santanon main utpaadan shakti nahin hoti.
 duusare prakaar ke amareeki ushtr ke liye 'vikuniya' naam prachlit he. ye guanako kii apeksha chote hote hai. ye dakshini america ke pashchimi tat par equyder, chile, peru tathaa bolivia praanton kii andies parvatashrenee ke ucch shikhar par vaas karte hai. shikari log inkaa shikaar karte hai. ye purnat: junglee pashu hai. inke bal halke badami rang ke hote hai.
 asian ushtron kii bhanti amareeki ushtr bhi shaakaahaari hote hai. inkaa bhi doodh or maance manushya khate hai. chamade se juuta ityadi banataa he or baalo se oonee kapade.
 bhuvaigyanikon ne pataa lagaaya he ki praaia: do karod varsh purv ushtr vansh kaa janm uttari america main hua. us samay inkaa aakaar paanch ungliyon se yukt khargosh ke baraabar tha. krmanusaar vikaas dwaara lagbhag ek lakh varsh purv ye aadhunik aakaar ke do ungaliwale pashu bane. is bich inke aakaar main bahut parivartan hua. in vibhinn vanshajon ke kankal america kii chattaanon main mili hai. aadhunik aakaar ke ushtron ke kankal europe tathaa asia main paae gaye hai.
 ek lakh varsh purv ushtron kii janmabhumi america ke bhukhand main baari parivartan hua. vahaan kii jalwaayu main bahut antar ho gaya. is kaaran ushtrgan apni janmbhumi ko tyagkar uttar or dakshin disha me fail gaye. inaki ek shakha uttar pashchim praanton se hoti hui asia, europe tathaa africa pahaunchi or duusari shakha panama ke sthal-damru-madhya hoti hui dakshin america pahaunchi.
 aadhunik yug main lamas ko europe tathaa austrailia main paalane kaa praytn kiya gaya, par safalataa nahin mili. isi prakaar asian ushtron ko america main paalane kaa prayaas kiya gaya, par america nivaasiyon ne is yojana ko protsaahan nahin diya. vastut: america jais pradesh main ushtron kii koi aavashyaktaa nahin hai.
