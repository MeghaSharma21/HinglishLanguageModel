 kapirite kaa arth he kisi kriti ke sambandh main kisi ek vyakti, vyaktiyon yaa sanstha kaa nishchit avadhi ke liye adhikaar. mudrankala kaa prachaar hone ke purv kisi rachana yaa kalakriti se kisi ke aarthik laabh uthaane kaa koi prashn nahin tha. isaliye kapirite kii baat uske baad hi uthi he. kapirite kaa uddeshy yah he ki rachanaakaar, yaa kalakaar yaa vah vyakti athwa sanstha jise kalakaar yaa rachanaakaar ne adhikaar pradaan kiya ho us kalakriti or rachana se nirdhaarit avadhi tak aarthik laabh uthaa sake tathaa doosraa koi is bich usase us rup main laabh na uthaa paae.
 bharat main is samay kapirite kii jo vyavastha he vah 1957 ke pratilipyadhikaar adhinium or uske antargat banaae gaye niyamon dwaara parichaalit hoti he. iske purv bharat main 1914 main jo kapirite act bana tha vah bahut kuch britain ke 'imperial kapirite act ' par aadhaarit tha. britain kaa yah kanoon or uske niyam, jo bhartiya swadhinata adhinium ke anuchhed 18 ke anusaar anukulit kar liye gaye the, 1957 tak chalate rahe. 1957 main nayaa kanoon banane par purana kanoon nirast ho gaya.
 pratilipyadhikaar ke sambandh main yah antarrashtriya drushti se sabase pehali mahatvapurn sandhi he, jise bern yaa international convension kehete hai, yah sandhi san 1886 main hui. iske baad se bern convension main teen baar sanshodhan ho chuken hai.
 sabase antim antarrashtriya samjhauta 1955 main hua jise universal kapirite convension kehete hai. in donon ke bich saat samjhaute or hue hai : mantivideo convension, mexico city convension, rio di janero convension, bunus airis convension, caracas agreement, hawana convension tathaa washington convension .
 mantivideo convension ke atirikt or kisi samjhaute kaa paalan europea deshon ne nahin kiya or brazil tathaa canada ko chhodkar or koi amarikaran desh apane ko bern samjhaute se bandhaa maanata he.
 bern samjhaute main europe, asia or africa ke kul do desh sammilit hue. mantividyo qaraar ke sivaay shesh sabhi qaraar amareeki deshon ke bich sampann aapasi samjhaute the. duusari ore china, rus tathaa kai pashchim asian desh the, jo aise kisi samjhaute se bandhaa maanata he.
 bern samjhaute main europe, asia or africa ke kul do desh sammilit hue. mantivideo qaraar ke sivaay shesh sabhi qaraar amareeki deshon ke bich sampann aapasi samjhaute the. duusari ore china, rus tathaa kai pashchim asian desh the, jo aise kisi samjhaute se bandhe nahin the.
 itane samjhauton or karaaron ke kaaran sthiti itani pechidi ho gai thi ki koi sarvamaanya vishwavyaapee samjhauta aavashyak ho gaya tha. falat: rashtrasang kii sambhddha sanstha unesco ne maamle ko apane haath main liya or 1949 main yah nishchay kiya gaya ki sanstha is prashn kaa tatkaal samaadhaan nikaale. ant main isane vishwavyaapee pratilipyadhikaar samjhauta taiyaar kiya jo 6 sitambar 1952 se chaar maas tak sadsy deshon dwaara samjhaute ke liye khulaa rahaa. is avadhi main 40 deshon ne isapar hastakshar kiye. yah bhi vyavastha rakhi gai ki is avadhi ke baad bhi iskaa sadsy hone main kisi prakaar kii baadha nahin he. hastaksharkarta 40 desh ye hai :
 andora, arjetina, austrailia, austria, belgium, brazil, canada, chile, cuba, denmark, el salwador, finland, france, sangheey german ganraajya, guatimala reti, popenagar, honduraj, bharat, ireland, israel, italy, japan, liberia, laxemberg, mexico, monaco, nikaragua, netherland, norve, peru, portugal, santameria, spain, sweden, switsraland, britain, america, urugve or yugaslavia. samjhauta 16 sitambar 1955 se lagu hua.
 is samjhaute kii kuch mukhya baaten is prakaar hai : 
 1. kisi lekhak yaa kalakaar kii ek nishchit avadhi ke liye, jaise uske jivan bhar tathaa 25 varsh or, uski rachana ke nimitt sangrakshan milanaa chahie. 
 2. kisi videshi rachana ke liye kisi sanstha ke vaaste yah aavashyak nahin ki vah chitrakaar ke desh main nirdhaarit avadhi se adhik lambii avadhi ke liye sangrakshan pradaan kare. 
 3. anuwaad ke liye lekhak se adhikaarptr lenaa aavashyak he. lekin yadi pichley anuwaad ke prakaashan se saat varsh baad tak anuwaad prakashit karanevaale ne use prakashit nahin kiya he to us rajya kii sarkaar duusari sanstha ko anuwaad prakashit karne ke liye license de sakati he. license us avasthaa main bhi diya ja saktaa he yadi pichley sanskaran kii bhi prati bazaar main uplabdh na ho. isamen shart yah lagaai gai he ki lekhak ko uchit paarishramik diya jaae or anuwaad thik thik ho.
 is samjhaute ke anusaar ek antarshasaneey samiti kii vyavastha kii gai he jo samay samay par is prashn par vichaar kiya kare.
 hamaare desh main is samay jo pratilipyadhikaar adhinium 1957 se lagu he uske anusaar yah vyavastha he ki adhinium ke amal main aane ke baad se ek pratilipyadhikaar karyaalay sthapit kiya gaya he jo isi kaary ke liye niyukt ek register ke adheen he. is register ko kendriya sarkaar ke niyantran or nirdesan main kaam karnaa padataa he tathaa uske kai sahaayak hai. is karyaalay kaa mukhya kaam yah he ki vah ek register rakhe jisamen lekhak yaa rachanaakaar ke anurodh par rachana kaa naam, rachanaakaar yaa rachanakaaron ke naam, pate or kapirite jise ho uske naam, pate darj kiye jaaen.
 iske saath hi ek pratilipyadhikaar mandal kii sthapana kii gai jiskaa karyaalay pradhan bhi register hi hota he. is mandal ko kinhin maamalon main divaani adaalaton ke adhikaar praapt hai. register ke adeshon ke virodh main is mandal main apil bhi kii ja sakati he.
 mandal kaa adhyaksh ucch nyaayalay kaa jaj, yaa sevanivrutt jaj ho saktaa he tathaa usko sahaayta ke liye niyukt teenon vyaktiyon ke liye yah aavashyak he ki ve sahitya or kalaon ke jaankaar hon. iske adeshon ke viruddh ucch nyaayalay main apil kii ja sakati he.
 kapirite kii paribhaasha main kaha gaya he : saahitiyik, abhinayatmak, sangeet sambandhi, kala sambandhi, film nirmaan sambandhi yaa record sambandhi jo bhi nirdisht kaary kiya jaae uske sambandh main rachanaakaar yaa kalakaar ko, yaa jise adhikrut kiya jaae use, ekadhikaar praapt ho. yah adhikaar hastantarit bhi kiya ja saktaa he.
 rachanaakaar ko pratilipyadhikaar uske jivan bhar tathaa uski mrityu ke baad uske uttaradhikari ko 50 varsh tak praapt rahegaa.
 vishesh kaaryon ke liye alag alag kism ke pratilipyadhikaar pradaan kiye gaye hai.
 yadi kisi rachana kaa radio prasaaran ho or uske saath uchit vyavhaar na ho to vah kapirite kaa ulanghan na mana jayega.
 adhinium main yah vyavastha he ki antarrashtriya pratilipyadhikaar sambandhon kaa viniman kendriya sarkaar dwaara samay samay par prachlit kiye janevaale vidhaanon dwaara hoga.
 yah vyavastha bhi kii gai he ki pustkaalay chahen to kisi pustak kii pratilipi kara sakate hai kintu vah vikrayarth prastut nahin kii ja sakati.
 vidhaan ke viruddh aacharan karanevaali ko dand dene tathaa rachanaakaar ko hui kshati kii purti karaane kii bhi vyavastha is adhinium main kar di gai he. yadi kisi lekhak kii rachana ko tod marodakar is rup main prastut kiya jaae ki usase uski pratishtha ko aghat lage to us maamle main bhi rachanaakaar kii kshatipurti karaane kii vyavastha adhinium main kii gai hai.
