 bhagirath prasad treepathi vageesh shastri antarrashtriya sanskrit vyakarangya, utkrisht bhashashasthri, yogi evam tantric hai. inkaa janm khurai, madhya pradesh main 24 july 1934 ko hua tha. praathmik shiksha vahiin paakar aage vrundavan or banaras main adhyayan kiya. 1959 main inhone sanskrit vyaakhyaata ke rup main tikamani sanskrit mahavidhyalay, varanasi main kaary kiya. jaldi hi inke kaary dekhte hue inhen 1970 me sampoornanand sanskrit vishvavidhyalay main vyaakhyaata or phir nideshak pad par chayan ho gaya. is mananeey shaikshanik pad par ye teen dashak tak rahe.
 varsh 2014-15 ke liye yash bharti sammaan paane vaale bhagirath prasad treepathi ‘vageesh shastri’ apane chaahane waalon ke bich bipiti ke naam se jane jate hai. lagbhag 30 varsh tak sampoornanand sanskrit vishvavidhyalay ko apni seva dene vaale acharya vageesh shastri ko 1982 main hi kaashi pandit parishad kii ore se 'mahamahopadhyaay' kii padavi di gai thi. unhone 40 se adhik pustaken likhin hai or 300 se zyada pandulipiyon kaa sampadan kiya he. kaashi parampara ke sanskrit ke vidwaan dow vageesh shastri ko saal 2013 main sanskrit sahitya main yogadan ke liye raashtrapati puraskaar se nawaja gaya tha. unhen rajasthan sanskrit academy kii ore se banbhatta puraskaar se sammanit kiya ja chukaa he. vageesh shastri ne sampoornanand sanskrit vishvavidhyalay kii patrika ‘saraswati sushamaa’ kaa lagbhag 30 saalon tak sampadan kiya tha.
