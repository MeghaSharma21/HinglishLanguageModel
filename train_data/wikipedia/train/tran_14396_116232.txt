 kanhai laal dutt bhartiya swatantraaa sangram ke ek krantikari the. ve ugantar se sambaddh the. unka janm pashchim bengal ke chandananagar main hua tha.
 kanhai laal dutt kaa janm janmashtami kii kalbdheri raat main apane mamaa ke ghar chandanannagar main hua tha, kadaachit isi se unka naam kanhai padaa ho. yadhyapi unka aarmabhik naam sarvatosh tha. chandan nagar tab francisi upnivesh tha. vastav main to unka paitrik ghar bengal ke hi shriram poor main tha. kanhai jab chaar varsh ke the tab unke pita unako lekar bombay chale gayi the. paanch varsh bombay main rahane ke baad nau varsh kii aayu main vah waapas chandan nagar aa gayi the or vahi unki praarambhik se lekar vishvavidhyalay tak kii shiksha hui. chandan nagar ke duple kalege se unhone snaatak kii pariksha di thi. usee kalege ke ek praadhyaapak chaaru chandra raay se gahanta ke kaaran kanhai ko kranti path kaa parichay praapt hua tha.
 chandan nagar main sarvapratham kranti kii yojana banane vaale the - sandhya ke sampadak bramhabaadhav upaadhyaay. kanhai unke sampark main bhi apane praadhyaapak ke madhyam se hi aaye the. snaatak kii pariksha dene ke uparaant kanhai kalakatta aa gayi or ugantar karyaalay main kaary karne lage. kalakatta kii anushilan samiti se jab unka sampark ho gaya to na keval vah uske sadsy bane apitu unhone apane ghar hi uski ek shakha bhi sthapit kii tathaa baad main apane kshetra main paanch anya shakhaon kii bhi sthapana kii thi. in shakhaon main vyaayaam tathaa lathi aadi chalaane kii shiksha di jaati thi. baahar se dekhakar unhen koi bhi viplavi samiti kii shakha nahin samaj saktaa tha. swayan kanhai ne viplavi banane kii diksha amavasya kii ratri main ek batvriksh ke tale lee thi.
 khudiram bose dwaara kiye gayi mujffarpur bam kand ke uparant angreji rajya kii raaton kii need haraam ho gayi thi. sara angreji shashan chaukanna ho ho gaya tha. chaaro ore sandigdh logo kii khoj armbh kar di gayi thi. khub daud-dhoop ke baad police ko pataa chalaa ki in krantikario kaa adda maniktalla ke ek bageeche main he. yah bagichaa aravind ghosh ke bhai civil sarjan doctor varindra ghosh kaa tha. guptchar vibhaag vah se krantikario kii gatividhi par drushti rakhane lage. durbhaagya se krantikario guptchar vibhaag kii is karstani se sarvatha anbhigya rahe. iskaa parinaam krantikario ke liye baari sankatakaari sabit hua. guptchar vibhaag ko isse safalataa mili or usne desh ke sarvapratham bam shadyantr kaa pardaafash kar diya. isamen bageeche ke maalik varindra ghosh unke bhai aravind ghosh, nalini kanhai laal dutt samet lagbhag 35 deshbhakt logo ko bandi banane main police safal ho gayi.
 in sab bandiyo ko alipur karagaar main rakhaa gaya tha or vahi par in krantikario par abhiyog chalaaya gaya. isi kaaran is abhiyog kaa naam alipur shadyantr rakhaa gaya tha. kanhai laal dutt ke saath-saath uske prerak profesar chaaru chandra raay bhi bandi banaaye gayi the. sab par abhiyog chalaa kintu charu chandra raay ko francisi sarkaar kii basti kaa naagarik hone ke kaaran reeha kar diya gaya.
 alipur abhiyog main bhi narendra goswami naamak kaa ek vyakti bhi bandi banaaya gaya tha jisane sarkari gavaah bananaa sweekaar kar liya. uske is deshadroh se krantikario ke rahe-sahe prayatnon par par pani phir jane kii ashanka hone lagi. yadhyapi narendra ke is kukrity kii deshbhakt samudaay dwaara chaaro ore bhartsana hoti rahi kintu isse abhiyog main to kisi prakaar kii sahaayta milane kii sambhaavna thi hi nahi. yahan tak ki abhiyog ke dauraan hi ek din bhari adaalat main kisi abhiyukt ne usko laat tak maar di thi. uskaa parinaam yah hua ki ek to vah in bandiyo ke saamne aane se sadaa bachataa rahaa or duusare sarkaar ne bhi uske liye suraksha kii vyavastha kar di. usko do sarkari angrakshak die gayi.
 ab jail main hi kanhai laal dutt or satyendra basu ne is deshadrohi ko sabak sikhaane kii ek adbhut yojana bana daali. unhone nishchay kiya ki narendra apana byaan puraa kare usase purv hi usko is sansar se prayaag kar lenaa chahie. kanhai laal dutt or satyendra kii buddhi nirantar kaary kar rahi thi. unhone sabase pehle jail ke wadro se ghanishtataa badhai unhen bahut had tak prabhavit kar liya. uske falswaroop jail ke bheetar laaye jane vaale katahal- machhlee ke bheetar rakhi do pistaul ko praapt karne main wo safal ho gayi. usame kisi prakaar kii baadha upasthit nahin hui. ve pistaul kin wadro dwaara yojit kiye gayi or kisne baahar se bheje thi, is tathy ko bahya jagat kabhi nahin jaan paaya.
 sitambar maah kii tithi nikat aa gayi jis tithi ko narendra ko apana vaktavy dena nirdhaarit kiya gaya tha. narendra niyamit rup se pratidin satyendra or kanhai laal ke paas milane ke liye aata tha. 31 agast 1909 ke din bhi vah apane samay par unke paas aayaa. tabhi satyendra ne apane sirahaane rakhi pistaul se narendra par waar kiya goli uske pair main lagi kintu vah usase gira nahi. satyendra ne tabhi duusari goli chalaai tab tak narendra bhaagane laga tha.satyendra or kanhai donon ne uske nikat pahuchakar use goliyon se chalni kar diya.
 kanhai ko 10 navambar 1909 ko faansee dene kaa din tay kiya gaya. satyendra ko do din baad praan dand diya gaya.
