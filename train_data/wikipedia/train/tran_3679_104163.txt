 mandadrushti aisa vikaar he jisamen yadhyapi baahar se netra purnat: swasth dikhaai dete hai, parantu vastut: unamem kisi bhi cheez ko spasht dekhne kii kshamta nahin rahati.
 yah vikaar kabhi-kabhi janmajaat hota he tathaa kabhi-kabhi kisi rog ke updravaswaroop baad main bhi utpann ho jaataa he. janm se hi drushti main kami kaa hona praaia: ek hi aankh main miltaa he. pradhan kaaran netra kii aavartan sambandhi vikruti, visham drushti he tathaa iske saath hi saath us netra main nikatadrushti evam duuradrushti vikaar bhi rahata he. is kaaran kaa vishleshan karne par yah spasht ho jaataa he ki drushti kii yah kami janmajaat nahin, balki baad main hi utpann ho sakati he, kyonki aavartan sambandhi vikruti ko chashme dwaara thik na karne ke kaaran vastu kaa chitra thik drushtipatal par nahin banataa, jiskaa fal yah hota he ki us drushtipatal se dekhne kaa kaary liya hi nahin jaataa, jiske kaaran dekhne ke kaary main nipun bananaa to dur rahaa, drushtipatal apni prakrutipradutt shakti ko bhi kho detaa he. is prakaar kii avasthaa ko 'kaary sanlagnta janit mandadrushti' kehete hai. isaliye yah aavashyak he ki janmajaat yaa shaishavkaleen motiyobind kii shalya chikitsa shidhra kara leni chahie, taaki kaary na karne ke kaaran drushtipatal apni shakti na kho de. saat yaa aath varsh kii umr ke pashchaat utpann drushti baadha is prakaar kii sthiti utpann nahin karti.
 is prakaar ke rogiyon main yah bhi dhyaan rakhana chahie ki purna saavdhaanee ke saath pariksha karne ke pashchaat bhi chashma dene se aarambh main laabh nahin maaloom padataa, balki jab kuch dinon tak chashma laga liya jaataa he tabhi usase kuch laabh maaloom padane lagata he, kyonki deergh kaal se bekaar drushtipatal dhire dhire hi dekhne kaa abhyaasi hota he.
 ekanetreey mandadrushti bahudhaa tiryak drushti kaa kaaran ban jaati he, kyonki is avasthaa main ek netra ke vikrut hone ke kaaran dwinetri drushti kaa kuch bhi mahatv nahin rahata.
 histyria main honevaali mandadrushti ke andar putali or funds to swaabhaavik avasthaa main rahete hai, parantu pariksha karne par drushtikshetra main sarpil pratibandh miltaa he.
