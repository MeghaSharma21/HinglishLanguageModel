 gayatri mahaamantra vedon kaa ek mahatvapurn mantra he jisaki mahatta  ke lagbhag baraabar maani jaati he. yah yajurveda ke mantra ' bhurbhuvah swah' or rugveda ke chand 3.62.10 ke mail se bana he. is mantra main savitru dev kii upasna he isliye ise savitri bhi kaha jaataa he. aisa mana jaataa he ki is mantra ke uccharan or ise samajhane se ishwar kii prapti hoti he. ise shri gayatri devi ke stri rup me bhi pujas jaataa he.
 'gayatri' ek chand bhi he jo rugveda ke saat prasiddh chhandon main ek he. in saat chhandon ke naam hai- gayatri, ushnik, anushtup, brihati, viraat, trishtup or jagati. gayatri chand main aath-aath aksharon ke teen charan hote hai. rugveda ke mantron main trishtup ko chhodkar sabase adhik sankhya gayatri chhandon kii he. gayatri ke teen pad hote hai . atev jab chand yaa vaak ke rup main sristi ke pratik kii kalpana kii jane lagi tab is vishwa ko tripada gayatri kaa swaroop mana gaya. jab gayatri ke rup main jivan kii pratikatmak vyakhya hone lagi tab gayatri chand kii badhati hui mahita ke anuroop vishesh mantra kii rachana hui, jo is prakaar he:
 us pranaswaroop, dukhanaashak, sukhswaroop, shreshth, tejasvi, paapnaashak, devswaroop paramatma ko ham apni intaraatma main dhaaran karen. vah paramatma hamaari buddhi ko sanhmaarg main prerit kare.
 yah mantra sarvapratham rugveda main uddhrut hua he. iske rishi vishwamitra hai or devtaa savita hai. vaise to yah mantra vishwamitra ke is sookt ke 18 mantron main keval ek he, kintu arth kii drushti se isaki mahima kaa anubhav aarambh main hi rishiyon ne kar liya tha or sampurna rugveda ke 10 sahasr mantron main is mantra ke arth kii gambhir vyanjana sabase adhik kii gai. is mantra main 24 akshar hai. unamem aath aath aksharon ke teen charan hai. kintu brahman granthon main or kalantar ke samast sahitya main in aksharon se pehle teen vyahritiyaan or unase purv pranav yaa onkaar ko jodakar mantra kaa puraa swaroop is prakaar sthir hua:
 mantra ke is rup ko manu ne sapranava, savyahritika gayatri kaha he or jap main isi kaa vidhaan kiya he.
 gayatri tatv kya he or kyon is mantra kii itani mahima he, is prashn kaa samaadhaan aavashyak he. aarsh manyata ke anusaar gayatri ek ore virat vishwa or duusari ore maanav jivan, ek ore devtatv or duusari ore bhootatatva, ek ore man or duusari ore praan, ek ore gyaan or duusari ore karm ke parsparik sambandhon kii puri vyakhya kar detii he. is mantra ke devtaa savita hai, savita surya kii sangya he, surya ke naanaa rup hai, unamem savita vah rup he jo samast devon ko prerit karata he. jaagrath main savitarupi man hi maanav kii mahati shakti he. jaise savita dev he vaise man bhi dev he . man hi praan kaa prerak he. man or praan ke is sambandh kii vyakhya gayatri mantra ko isht he. savita man praanon ke rup main sab karmon kaa adhishthata he, yah satya pratyakshsiddh he. ise hi gayatri ke tisare charan main kaha gaya he. brahman granthon kii vyakhya he-karmani dhiy:, arthathra jise ham dhi yaa buddhi tatva kehete hai vah keval man ke dwaara honevaale vichaar yaa kalpana savita nahin kintu un vichaaron kaa karmrup main moort hona he. yahi uski charitarthta he. kintu man kii is karmakshmalakti ke liye man kaa shashakt yaa balishtha hona aavashyak he. us man kaa jo tej karm kii preran ke liye aavashyak he vahi varenya bharg he. man kii shaktiyon kaa to parvaar nahin he. unamem se jitna ansh manushya apane liye sakasham bana paata he, vahiin uske liye us tej kaa varaniya ansh he. atev savita ke bharg kii prarthana main vishesh dhwani yah bhi he ki savita yaa man kaa jo divya ansh he vah parthiv yaa bhuton ke dharaatal par avateern hokar parthiv sharir main prakashit ho. is gayatri mantra main anya kisi prakaar kii kaamana nahin pai jaati. yahan ek maatr abhilaashaa yahi he ki maanav ko ishwar kii ore se man ke rup main jo divya shakti praapt hui he uske dwaara vah usee savita kaa gyaan kare or karmon ke dwaara use is jivan main sarthak kare.
 gayatri ke purv main jo teen vyahritiyaan hai, ve bhi sahetuk hai. bhu prithvilok, rugveda, agni, parthiv jagat or jaagrath avasthaa kaa suchak he. bhuv: antarikshalok, yajurveda, vaayu devtaa, pranatmak jagat or swapnavastha kaa suchak he. swa: dhuloak, samaveda, adityadevataa, manomay jagat or sushupti avasthaa kaa suchak he. is trik ke anya anek pratik brahman, upanishad or puraanon main kahe gaye hai, kintu yadi trik ke vistaar main vyaapt nikhil vishwa ko vaak ke aksharon ke sankshipt sanket main samajhnaa chahen to uske liye hi yah  sankshipt sanket gayatri ke aarambh main rakhaa gaya he. a, u, m in teenon matraaon se  kaa swaroop bana he. a agni, u vaayu or m aditya kaa pratik he. yah vishwa prajapati kii vaak he. vaak kaa anant vistaar he kintu yadi uskaa ek sankshipt namoona lekar saare vishwa kaa swaroop bataanaa chahen to a, u, m yaa  kehane se us trik kaa parichay praapt hoga jiskaa sfoot pratik tripada gayatri he.
 hindu - ishwar pranadhar, dukhanaashak tathaa sukh swaroop he. ham prerak dev ke uttam tej kaa dhyaan karen. jo hamaari buddhi ko sanhmaarg par badhaane ke liye pavitra prerana den.
 yahudee - he jehova apane dharm ke maarg main meraa path-pradarshan kar, mere aage apane sidhe maarg ko dikhaa.
 shinto - he parameshwar, hamaare netra bhale hi abhadra vastu dekhen parantu hamaare hriday main abhadra bhav utpann na hon. hamaare kaan chaahe apavitra baaten sunen, to bhi hamaare main abhadra baton kaa anubhav na ho.
 parsi - vah paramguru apane rut tathaa satya ke bhandar ke kaaran, raja ke samaan mahaan he. ishwar ke naam par kiye gayi paropkaaron se manushya prabhu prem kaa paatr banataa he.
 daao - daao chintan tathaa pakad se pare he. keval usee ke anusaar aacharan hi u8m dharm he.
 jain - arhanton ko namaskara, sidhon ko namaskara, aacharyon ko namaskara, upaadhyaayon ko namaskara tathaa sab saadhuon ko namaskara.
 buddha dharm - main buddha kii sharan main jaataa hoon, main dharm kii sharan main jaataa hoon, main sangh kii sharan main jaataa hoon.
 canfushas - dusron ke prati vaisaa vyavhaar na karo, jaisaa ki tum unase apane prati nahin chaahate.
 isai - he pita, hamen pariksha main na daal, parantu buraai se bachaa kyonki rajya, parakram tathaa mahima sadaa teri hi he.
 islam - he allaah, ham teri hi vandana karte tathaa tujhi se sahaayta chaahate hai. hamen sidhaa maarg dikhaa, un logon kaa maarg, jo tere kripapaatr bane, na ki unka, jo tere kopbhaajan bane tathaa pathbhrasht hue.
 sikh - onkaar ek he. uskaa naam satya he. vah srishtikarta, samarth purush, nirbhay, rnivair, janmarahit tathaa swayambhu he. vah guru kii krupa se janaa jaataa he.
 bahaai - he mere ishwar, main sakshi detaa hoon ki tuje pahchaanane tathaa teri hi puja karne ke liye tuune mujhe utpann kiya he. tere atirikt anya koi paramatma nahin he. tu hi he bhayanak sankaton se taranhaar tathaa swa nirbhar.
 gayatri upasna kabhi bhi, kisi bhi sthiti main kii ja sakati he. har sthiti main yah laabhadaayi he, parantu vidhipurvak bhaavana se jude nunatam karmkandon ke saath kii gayi upasna ati faldaayi maani gayi he. teen maala gayatri mantra kaa jap aavashyak mana gaya he. shouch-snaan se nivrutt hokar niyat sthaan, niyat samay par, sukhasana main baithkar nity gayatri upasna kii jaani chahie.
 upasna kaa vidhi-vidhaan is prakaar he -
  brahm sandhyaa - jo sharir va man ko pavitra banane ke liye kii jaati he. iske antargat paanch krity karne hote hai.
  pavitrikaran - baayein haath main jal lekar use daahine haath se dhank len evam mantroccharan ke baad jal ko sir tathaa sharir par chhidak len.
  aachman - vaani, man va antahkaran kii shuddhi ke liye chammach se teen baar jal kaa aachman karen. har mantra ke saath ek aachman kiya jaae.
  shikha sparsh evam vandan - shikha ke sthaan ko sparsh karte hue bhaavana karen ki gayatri ke is pratik ke madhyam se sadaa sadvichaar hi yahan sthapit rahenge. nimna mantra kaa uccharan karen.
  pranayam - shwaas ko dhimi gati se gahari khinchakar rokna va baahar nikaalnaa pranayam ke kram main aata he. shwaas khinchne ke saath bhaavana karen ki praan shakti, shreshthata shwaas ke dwaara andar khinchi ja rahi he, chhodte samay yah bhaavana karen ki hamaare durgun, dushpravritiyaan, bure vichaar prashwaas ke saath baahar nikal rahe hai. pranayam nimna mantra ke uccharan ke saath kiya jaae.
  bhuh  bhuvah  swah  mahah,  janah  tapah  satyam.  tatsvithurvarenyan bhargo devsy dhimahi dhio yo nah prachodayat.  apojyotirsomritan, brahm bhurbhuvah swah .
  nyaas - iskaa prayojan he-sharir ke sabhi mahatvapurn angon main pavitrataa kaa samavesh tathaa antah kii chetana ko jagaanaa taaki dev-pujan jaisaa shreshth krity kiya ja sake. baayein haath kii hatheli main jal lekar daahine haath kii paanchon ungliyon ko unamem bhigokar bataae gaye sthaan ko mantrocchar ke saath sparsh karen.
 aatmshodhan kii brahm sandhya ke uparokt paanchon krityon kaa bhav yah he ki sadhak main pavitrataa evam prakharata kii abhivruddhi ho tathaa malinta-avaanchhneeyata kii nivritti ho. pavitra-prakhar vyakti hi bhagwaan ke darbar main pravesh ke adhikari hote hai.
  devpujan - gayatri upasna kaa aadhaar kendra mahapragna-ritambhra gayatri he. unka pratik chitra susajjit puja kii vedi par sthapit kar unka nimna mantra ke madhyam se aavahan karen. bhaavana karen ki sadhak kii prarthana ke anuroop maan gayatri kii shakti vahaan avatarit ho, sthapit ho rahi he.
  shri gayatryai namah. aavahyami, sthapayami, dhyayaami, tato namaskaaran karomi.
  guru - guru paramatma kii divya chetana kaa ansh he, jo sadhak kaa maargdarshan karata he. sadguru ke rup main poojya gurudev evam vandaniya mataji kaa abhivandan karte hue upasna kii safalataa hetu guru aavahan nimna mantroccharan ke saath karen.
  maan gayatri va guru satta ke aavahan va naman ke pashchaat devpujan main ghanishthata sthapit karne hetu panchopchaar dwaara pujan kiya jaataa he. inhen vidhiwat sampann karen. jal, akshat, pushp, dhoop-deep tathaa naivedhy pratik ke rup main aradhy ke samaksh prastut kiye jate hai. ek-ek karke choti tashtaree main in paanchon ko samarpit karte chalem. jal kaa arth he - namrata-sahrudayata. akshat kaa arth he - samaydaan anshdaan. pushp kaa arth he - prasannataa-aantarik ullas. dhoop-deep kaa arth he - sugandh va prakaash kaa vitaran, punya-parmarth tathaa naivedhy kaa arth he - swabhaav va vyavhaar main madhurata-shaleenta kaa samavesh.
 ye paanchon upachaar vyaktitv ko satpravritiyon se sampann karne ke liye kiye jate hai. karmkand ke peeche bhaavana mahatvapurn he.
  jap - gayatri mantra kaa jap nunatam teen maala arthath ghadi se praayah pandrah minute niyamit rup se kiya jaae. adhik ban pade, to adhik uttam. hoth hilte rahen, kintu aawaaj itani mand ho ki paas baithe vyakti bhi sun na saken. jap prakriya kashay-kalmashon-kusanskaron ko dhone ke liye kii jaati he.
  bhurbhuvah swah tatsvithurvarenyan bhargo devsy dhimahi dhio yo nah prachodayat.
 is prakaar mantra kaa uccharan karte hue maala kii jaay evam bhaavana kii jaay ki ham nirantar pavitra ho rahe hai. durbuddhi kii jagah sadbuddhi kii sthapana ho rahi he.
  dhyaan - jap to ang-avyav karte hai, man ko dhyaan main niojit karnaa hota he. saakaar dhyaan main gayatri mata ke anchal kii chaaya main baithne tathaa unka dulaar bharaa pyaar anwarat rup se praapt hone kii bhaavana kii jaati he. niraakaar dhyaan main gayatri ke devtaa savita kii prabhatakaaleen svarnim kirnon ko sharir par barasane va sharir main shraddha-pragna-nishtha rupi anudaan utarane kii bhaavana kii jaati he, jap or dhyaan ke samanvay se hi chitt ekagra hota he or aatmasatta par us kriya kaa mahatvapurn prabhaav bhi padataa he.
  suryarghydaan - visarjan-jap samaapti ke pashchaat puja vedi par rakhe chote kalash kaa jal surya kii disha main raghy rup main nimna mantra ke uccharan ke saath chadhaaya jaataa he.
 bhaavana yah karen ki jal aatm satta kaa pratik he evam surya virat brahm kaa tathaa hamaari satta-smapda samshti ke liye samarpit-visarjeet ho rahi he.
 itnaa sab karne ke baad puja sthal par devataaon ko karbaddh natmastak ho namaskara kiya jaae va sab vastuon ko sametakar yathasthaan rakh diya jaae. jap ke liye maala tulsi yaa chandan kii hi leni chahie. suryoday se do ghante purv se suryaast ke ek ghante baad tak kabhi bhi gayatri upasna kii ja sakati he. maun-maansik jap choubees ghante kiya ja saktaa he. maala japate samay tarjani ungali kaa upyog na karen tathaa sumeru kaa ulanghan na karen.
