 france kaa pracheen naam 'galle' tha. yahan anek junglee janajatiyon ke log, mukhya rup se, keltic log, nivas karte the. san 57-51 i.pus. main julius sijar ne unhen parrast kar roman samrajya main mila liya. vahaan sheeghra hi roman sabhyataa kaa prasar ho gaya. pratham shatabdi ke baad kuch hi varshon main isai dharm kaa prachaar teji se aarambh ho gaya or keltic boliyon kaa sthaan laathini bhashaa ne le liya. paanchavin shatee main german jatiyon ne usapar akraman kiya. uttar main frank log bas gaye. inhen kaa ek netaa clovis tha jisane san 486 main anya logon ko haraa kar apana rajya sthapit kiya or 496 i. main isai dharm main abhishikt ho gaya. uske uttaradhikariyon ke samay desh main pun: araajaktaa fail gai. tab san 732 main charles martel ne vidrohiyon kaa daman kar shanti or ekta sthapit kii. uske uttaradhikari pepin kii mrityu hone ke baad pepin kaa putr sharlmaan gaddi par baitha. usne aasapaas ke kshetron ko jitkar rajya kaa vistaar bahut badha diya, yahan tak ki san 800 i. main pope ne use pashchimi rajyon kaa samrat ghoshit kiya.
 sharlmaan ke uttaradhikari ayogy sabit hue jisase samrajya vikhandit hone laga or uttar se narsaman logon ke hamale shuru ho gaye. ye log narmandi main bas gaye. san 987 main shashansutra heucapet ke haath main aayaa kintu kuch samay tak uskaa rajya paris nagar ke aas paas ke kshetra tak hi simit rahaa. idhar udhar kai saamanton kaa bolbalaa tha jo yathesht shaktishaalee the. 13veen shatabdi tak raja kii shakti main kramash: vruddhi hoti gai kintu is bich shatvarshiya yuddh ke kaaran isamen samay samay par baadhaayen bhi upasthit hoti raheen. jone of arq naamak deshbhakt mahila ne raja or uske sainikon main jo utsaah or sphurti bhar di thi, usase saatven charles kii mrityu tak france kii bhoomi par se angreji aadhipaty samaapt ho gaya. phir looyee 11wein ke shasankaal main saamanton kaa bhi daman kar diya gaya or vargandi france main mila liya gaya.
 aathven charles tathaa 12wein looyee ke shasankaal main italy ke viruddh kai ladaaiyaan ladi gayi jinka silsilaa aage bhi jari rahaa. parinamswaroop pashchimi europe main shaktivruddhi ke liye spain ke saath kashmakash aarambh ho gai. jab france main protestat dharm kaa jor badhane laga kai french saradaaron ne raajnneetik uddeshy se use apana liya jisase grihayuddh kii aag bhadak uthi. french rajtantr swadesh main to saamanyat: protestat vichaaron kaa daman karnaa chahta tha kintu baahar spain kii takat na badhane dene ke uddeshy se protestaton kaa samarthan karata tha. nawein charles tathaa tritiy henry ke rajyakaal main grihayudhon ke kaaran france ko badi kshati pahaunchi. paris, cathalik mat kaa garh bana rahaa. san 1572 main hajaaron protestat saint bartholomu main maar daale gaye. nidaan chaturth henry ne desh main shanti sthapit kii, dharmik sahishnutaa kii ghoshnaa kii or raja kii sthiti sudrudh bana di. ek cathalik dwaara uski hatya ho jane par uskaa putr 13vaan looyee gaddi par baitha. uske mantri rishalu ne raja kii or rajya kii shakti badhaane kaa kaam jari rakhaa. tisavarshiya yuddh main shariq hokar usne france ke liye alses kaa kshetra praapt kiya or use europe kaa pramukh rajya bana diya. 13wein looyee kii mrityu ke baad uskaa putr 14vaan looyee paanch varsh kii avasthaa main france kaa shaasha bana . uskaa shashan vastut: balig hone par 1661 i. main prarambh hua. shuru main usne upree timtam main bahut rupaya phunk diya, jab usne varsay ke prasiddh rajaprasaad kaa nirmaan karaayaa. vriddhavastha main uskaa swechhachaar badhata gaya. usne videshon se yuddh chhedate rahane kii niti apanaai jisase desh kii sainik shakti or aarthik sthiti ko kshati pahaunchi tathaa videshi upnivesh bhi usase chhin gaye. uske uttaradhikariyon 15wein looyee tathaa 16wein looyee ke samay main bhi rajkosh kaa apvyay badhata gaya. janata main asantosh failane laga jise waaltare tathaa ruso kii rachanaaon se protsaahan mila.
 jab rashtriya rin bahut bad gaya tab looyee 16wein ko vivash hokar stats-general kii baithak bulani padi. saamaanya janata ke pratinidhiyon ne apni sabha alag bulaai or use hi rashtrasabha ghoshit kiya. yaheen se francisi kranti kii shuruyaat hui. sitambar, 1792 main pratham french ganatantr udghoshit hua or 21 janvari 1793, ko looyee 16wein ko phaansi de di gai. bahari rajyon ke hastkshep ke kaaran france ko yudhsanlagn hona padaa. ant main satta napolian ke haath main ai, jisane kuch samay baad 1804 main apane ko france kaa samrat ghoshit kiya. waterlu kii ladaai ke baad shashan phir boorbon rajvansh ke haath main aa gaya. dasven charles ne jab 1830 i. main niyantrit rajtantr ke sthaan main nirankush shashan sthapit karne kii cheshtaa kii, to teen din kii kranti ke baad use hataakar looyee philip ke haath main shashan de diya gaya. san 1848 main vah bhi singhasanayut kar diya gaya or france main dwitiya ganatantr kii sthapana hui. yah ganatantr alpasthayee hi hua. uske adhyaksh looyee napolian ne 1852 main rajyaviplav dwaara apane aapako tritiy napolian ke rup main samrat ghoshit karne main safalataa praapt kar lee. uski aakraamak niti ke parinamswaroop prasha se yuddh chhid gaya, jisamen france ko gahari shikast uthaani padi. tritiy napolian kaa patan ho gaya or tisare ganatantr kii sthapana kii buniyaad padi.
 tritiy ganatantr kaa samvidhan san 1875 main sweekrut hua. isane rajya ko carch ke prabhaav se pruthak rakhane kaa vachan diya or saarvajanik purush matadhikaar ke aadhaar par chunaav karaayaa. samvidhan kaa ek bada dosha yah tha ki raashtrapati maatr kathputli jaisaa tha or karypalika bhi shaktiheen thi. isi se ek mantrimandal ke baad doosraa mantrimandal banataa tha or atyant prabhaavshaalee avar sadan dwaara pruthak kar diya jaataa tha. phir bhi ganatantr ne dridhtaapurvak us sthiti kaa saamana kiya jo vamapanthiyon or dakshinpanthiyon ke parsparik jhagadon ke kaaran utpann hoti ja rahi thi. is samay tak asia tathaa africa ke katipay kshetron par france kaa aadhipaty sthapit ho chukaa tha or prabhaav tathaa rajyavistaar kii drushti se uskaa sthaan britain ke baad doosraa tha.
 pratham mahayuddh main france ko britain tathaa america ke saath milakar germany, austria tathaa turki se yuddh main sanlagn hona padaa. vijay ke parinamswaroop yadhyapi alses tathaa loren kaa audyogic kshetra pun: france ko mil gaya, phir bhi ladaai mukhyat: french bhoomi par hi ladi gai thi, isliye uski itani adhik barvaadi hui ki varshon tak uski aarthik avasthaa sudhar na saki. farvari, 1934 main dakshinpanthiyon dwaara kiye gaye vyapak updravon ke kaaran vamapanthiyon ko apni takat badhaane kaa avasar mil gaya. san 1936 ke chunaav main unhen safalataa mili, jisase liyaan bluem ke netritv main tathakthith 'janata kii sarkaar' sthapit kii ja saki. bluem ne yuddh kaa saamaan taiyaar karanevaale kitne hi udyogon kaa rashtriyakaran kar diya or kaarkaanon main 40 ghante kaa saptaah anivaary kar diya. anudaar yaa roodhiwaadee dalon kaa virodh bad jane par bluem ko padatyag kar dena padaa. adierd daladie ke netritv main san 1938 main jo nai sarkaar bani uskaa samarthan, hitalari karnaamon se asann sankat ke kaaran vamapanthiyon ne bhi kiya. sitambar, 1939 main britain ke saath saath france ne bhi germany se yuddh kii ghoshnaa kar di. 1940 kii garmiyon main jab german sena ne belgium ko dhwast karte hue paris kii ore agragaman kiya to marshall petaan kii sarkaar ne germany se sandhi kar lee. phir bhi france ke baahar germanon kaa virodh jari rahaa or general di galle ke netritv main asthaayee sarkaar kii sthapana kii gai. paris kii unmukti ke baad di galle kii sarkaar algiers se uthakar paris chali gai or britain, america aadi ne sarkari taur se use manyata pradaan kar di.
 yuddh samaapt hone par yadhyapi france kii aarthik sthiti jarjar ho chuki thi, phir bhi sakriy udyog evam america kii sahaayta se usamen kaaphi sudhaar ho gaya. karypalika ke adhikaron ke sambandh main matbhed ho jane se 1946 main di galle ne padatyag kar diya. disambar main jo chaturth ganatantr sthapit hua, usamen vahi sab kamajoriyaan thim jo tritiy ganatantr main thim. sara adhikaar rashtrasabha ke haath main kendrit tha or vividh raajnneetik dalon main ekta na ho sakane ke kaaran koi bhi mantrimandal sthayitv praapt karne main asamarth rahaa. isi bich uttar africa tathaa hindchin main french shashan ke viruddh vidroh kii vyapaktaa badhati gai. tab general di galle ko pun: pradhan mantri ke pad par pratishthit kiya gaya. nayaa samvidhan banaaya gaya jisamen karypalika evam raashtrapati ke haath majboot karne ke liye vishisht adhikaar die gaye. matadaataaon ne atyadhik bahumat se iskaa samarthan kiya. nae chunaav ke baad disambar 1958 main di gol ke netritv main paanchaven ganatantr kii sthapana hui. san 1961 tak france ne apane adhinsth kitne hi deshon ko swatantra kar diya. ve ab sanyukt rashtrasang ke sadsy ban gaye hai.
