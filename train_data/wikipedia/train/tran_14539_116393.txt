 grahiy mandal kisi taare ke ird gird parikrama karte hui un khagoleey vastuon ke samooh ko kaha jaataa he jo anya taare na hon, jaise kii grah, boune grah, prakritik upgrah, kshudragrah, ulka, dhoomaketu or khagoleey dhul. hamaare suraj or uske grahiy mandal ko milakar hamaara saura mandal banataa he.
 "grahiy mandal" ko angreji main "planteri system" or arabi-farsi main "nizaam kukabi" kehete hai.
 grahiy mandal usee prakriya se banate hai jis se taron kii sristi hoti he. aadhunik khagolashastra main mana jaataa he ke jab antariksh main koi anuon kaa badal gurutvkarshan se simtane lagata he to vah kisi taare ke ird-gird ek aadigrah chakra bana detaa he. pehle anu jamaa hokar dhul ke kan bana dete hai, phir kan milakar dale ban jate hai. gurutvkarshan ke lagaataar prabhaav se, in dalon main takaraav or jamaavade hote rahete hai or dhire-dhire malbe ke bade-bade tukade ban jate hai jo vaqt se saath-saath grahon, upgrahon or alag vastuon kaa rup dhaaran kar lete hai. jo vastuen badi hoti hai unka gurutvkarshan taaqatvar hota he or ve apane-aap ko sikodkar ek gole kaa aakaar dhaaran kar leti hai. kisi grahiy mandal ke srijan ke pehle charnon main yah grah or upgrah kabhi-kabhi aapas main takaraa bhi jate hai, jis se kabhi to vah khandit ho jate hai or kabhi judakar or bade ho jate hai. mana jaataa he ke hamaari prithvi ke saath ek mangal grah jitani badi vastu kaa bhayankar takaraav hua, jis se prithvi kaa bada sa satahi hissaa ukhadkar prithvi ke ird-gird parikrama kaksha main chalaa gaya or dhire-dhire judakar hamaara chandramaa ban gaya.
 khagolashastriyon kaa manaanaa he ke kabhi-kabhi gurutvkarshan ke prabhaav aise bhi hote hai ke koi grah yaa upgrah gulel kii tarah apane taare ke paas se dur antariksh main phenk diya jaataa he or grahiy mandal kaa hissaa nahin rahata.
 san 1992 tak vaigyanik keval ek hi grahiy mandal ke bare main jaanate the - hamaara apana saura mandal. iske alaava kisi anya taare ke ird-gird koi grah gyaat nahin tha. lekin tab se bahut se grahiy mandal mil chuke hai.
