 athina  pracheen unani dharm ke pramukh deviyon main se ek thim. wo buddhi, hunar or yuddh kii devi thim. wo athens sahar kii ishtadevi thim, jahaan unka bahut ba.da mandir tha. pracheen roman dharm main unki samatuly devi thim - minerva.
 yah attika pradesh evam biyotiyaa pradesh main sthit athens naamak nagaron kii adhishthatri devi thi. isaki mata metis jeus kii pratham patni thi. metis ke garbhvatee hone par jeus ko yah bhay hua ki metis kaa putr mujhase adhik balavaan hoga or mujhe mere pad se chyut kar degaa, atev vah apni garbhvatee patni ko nigal gaya. iske uparaant promethius ne kulhadi se uski khopadi ko cheer daalaa or usamen se athina purnataya shastrastron or kavach se susajjit supusht angangon sahit nikal padi. athina or poseidon main attika pradesh kii satta praapt karne ke liye dwandv chhid gaya. devataaon ne yah nirnay kiya ki un donon main se janata ke liye jo bhi adhik upyogi vastu pradaan karegaa usko hi is pradesh kii satta milegi. poseidon ne apane trishul se prithvi par prahaar kiya or prithvi se ghode kii utpatti hui. duusare logon kaa yah kahana he ki bhuvivar se khaare jal kaa strot foot niklaa. athina ne jaitoon ke ped ko utpann kiya jisko devataaon ne adhik moolyawaan aankaa. tabhi se athens main athina kii puja chal padi. iskaa naam pallaas athine or athina parthenos bhi he. ek baar hifestas ne iske saath balaatkaar karnaa chaha, par usko niraash hona padaa. uske skhlit hue veery se eracthius kaa janm hua or usko athina ne paala.
 athina ko aadhunik aalochak prak-helenic devi maanate hai, jiskaa sambandh kriit or mikini kii puraani sabhyataa se tha. athens main uskaa mandir akropolis main tha. anya sthanon par bhi unke mandir or murtiyan thim. yadhyapi athina ko yuddh kii devi mana jaataa he evam uske shiristraan, kavach, dhaal or bhaale ityadi ko bhi dekhakar yahi dharna pusht hoti he, tathaapi vah yuddh main bhi krurta nahin pradarshit karti. iske atirikt vah sumati or sadbuddhi kii bhi devi he. greek log usko anek kala-kaushal kii bhi adhishthatri maanate the. athina ke sambandh main anek utsav bhi manaae jate the. inamen se panatheniyaan sabase mahan utsav hota tha, jo devi kaa janm mahotsav tha. yah july-agast maas main hua karata tha. prayek chauthe varsh yah utsav atyadhik thaath-baat ke saath manaaya jaataa tha. athina swayan kumari thi or uski puja tathaa utsavon main kumariyon kaa mahatvapurn bhaag rahata tha. uske vastra bhi kumariyaan hi buna karti thim. i. pus. 438 main athens ke shreshth murtikar fidias ne athina kii ek vishaal murti kori. yah murti swarna or hathi daant kii thi or 40 foot unchi thi. yah unani murtikla kaa sarvotkrisht nidarshak thi. isi murtikar ne athina kii ek kaansya murti bhi banaai thi jo 30 foot unchi thi.
