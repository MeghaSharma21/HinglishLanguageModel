 vasant panchami yaa shripanchami ek hindu tyohaar he. is din vidya kii devi saraswati kii puja kii jaati he. yah puja purvi bharat, pashchimottar bangladesh, nepal or kai rashtron main bade ullas se manaayi jaati he. is din striyaan pile vastra dhaaran karti hai.
 pracheen bharat or nepal main puure saal ko jin chah mausamon main baanta jaataa tha unamem vasant logon kaa sabase manachaaha mausam tha. jab phulon par bahaar aa jaati, kheton main sarson kaa sona chamakane lagata, jau or gehun kii baaliyaan khilne lagatee, aamon ke pedo par bor aa jaataa or har taraf rang-birangi titliyaan mandraane lagatee. vasant ritu kaa swaagat karne ke liye magh maheene ke paanchave din ek bada jashn manaaya jaataa tha jisamen vishnu or kaamdev kii puja hoti, yah vasant panchami kaa tyohaar kehalaata tha. shastron main basant panchami ko rishi panchami se ullekith kiya gaya he, to puraanon-shastron tathaa anek kavyagranthon main bhi alag-alag dhang se iskaa chithran miltaa he.
 sristi ke praarambhik kaal main bhagwaan vishnu kii ajna se brahma ne jeevon, khaastaur par manushya yoni kii rachana kii. apni sarjana se ve santusht nahin the. unhen lagata tha ki kuch kami rah gai he jiske kaaran chaaron ore maun chaaya rahata he. vishnu se anumati lekar brahma ne apane kamandal se jal chhidaka, prithvi par jalakan bikharate hi usamen kampan hone laga. iske baad vrikshon ke bich se ek adbhut shakti kaa prakatya hua. yah prakatya ek chaturbhuji sundar stri kaa tha jiske ek haath main veena tathaa doosraa haath var mudra main tha. anya donon haathon main pustak evam maala thi. brahma ne devi se veena bajaane kaa anurodh kiya. jaise hi devi ne veena kaa madhuranad kiya, sansar ke samast jeev-jantuon ko vaani praapt ho gai. jaldhara main kolahal vyaapt ho gaya. pawan chalane se sarsaraahat hone lagi. tab brahma ne us devi ko vaani kii devi saraswati kaha. saraswati ko bagishwari, bhagwati, sharada, veenavadani or vaagdevi sahit anek naamon se puja jaataa he. ye vidya or buddhi pradaata hai. sangeet kii utpatti karne ke kaaran ye sangeet kii devi bhi hai. basant panchami ke din ko inke janmotsav ke rup main bhi manaate hai. rugveda main bhagwati saraswati kaa varnan karte hue kaha gaya he-
 arthath ye param chetana hai. saraswati ke rup main ye hamaari buddhi, pragna tathaa manovritiyon kii sangrakshika hai. hamamen jo aachaar or medha he uskaa aadhaar bhagwati saraswati hi hai. inaki samruddhi or swaroop kaa vaibhav adbhut he. puraanon ke anusaar shrikrishna ne saraswati se kush hokar unhen vardaan diya tha ki vasant panchami ke din tumhaari bhi aradhana kii jaaegi or yun bharat ke kai hisson main vasant panchami ke din vidya kii devi saraswati kii bhi puja hone lagi jo ki aaj tak jari he. patangbaazi kaa vasant se koi sidhaa sambandh nahin he. lekin patang udaane kaa rivaaz hazaron saal pehle china main shuru hua or phir korea or japan ke raste hota hua bharat pahunchaa.
 vasant ritu aate hi prakruti kaa kan-kan khil uthta he. maanav to kya pashu-pakshi tak ullas se bhar jate hai. har din nayi umang se suryoday hota he or nayi chetana pradaan kar agle din phir aane kaa aashwaasan dekar chalaa jaataa he.
 yon to magh kaa yah puraa maas hi utsaah dene vaala he, par vasant panchami kaa parv bhartiya janajivan ko anek tarah se prabhavit karata he. prachinkaal se ise gyaan or kala kii devi maa saraswati kaa janmdiwas mana jaataa he. jo shikshavid bharat or bhartiyata se prem karte hai, ve is din maa sharade kii puja kar unase or adhik gyanvaan hone kii prarthana karte hai.kalakaaron kaa to kahana hi kya? jo mahatv sainikon ke liye apane shastron or vijayadashami kaa he, jo vidwaanon ke liye apni pustakon or vyas poornima kaa he, jo vyapaariyon ke liye apane taraazoo, baat, bahikhaaton or deepawali kaa he, vahi mahatv kalakaaron ke liye vasant panchami kaa he. chaahe ve kavi hon yaa lekhak, gayak hon yaa vadak, naatakkaar hon yaa nritykar, sab din kaa prarambh apane upkarnon kii puja or maa saraswati kii vandana se karte hai.
 iske saath hi yah parv hamen ateet kii anek prerak ghatnaon kii bhi yaad dilaataa he. sarvapratham to yah hamen treta yug se jodatii he. ravan dwaara sita ke haran ke baad shriram uski khoj main dakshin kii ore bade. isamen jin sthanon par ve gayi, unamem dandakaarany bhi tha. yaheen shabari naamak bhilni rahati thi. jab ram uski kutiyaa main padhaare, to vah sud-budh kho baithi or chakh-chakhkar mithe ber ram ji ko khilaane lagi. prem main page jhuthe beron vaali is ghatana ko ramakatha ke sabhi gayakon ne apane-apane dhang se prastut kiya.dandakaarany kaa vah kshetra in dinon gujarat or madhya pradesh main failaa he. gujarat ke daang jile main vah sthaan he jahaan shabari maa kaa ashram tha. vasant panchami ke din hi ramchandra ji vahaan aaye the. us kshetra ke vanavaasi aaj bhi ek shila ko puujate hai, jiske bare main unki shradhdha he ki shriram aakar yaheen baithe the. vahaan shabari mata kaa mandir bhi he.
 vasant panchami kaa din hamen prithviraj chouhan kii bhi yaad dilaataa he. unhone videshi hamalavar mohammad gori ko 16 baar parajeet kiya or udaartaa dikhaate hue har baar jivit chhod diya, par jab satrahavin baar ve parajeet hue, to mohammad gori ne unhen nahin choda. vah unhen apane saath afghanistan le gaya or unki ankhen phod deen.
 iske baad kii ghatana to jagaprasiddh hi he. mohammad gori ne mrityudand dene se purv unke shabdabhedi baan kaa kamaal dekhnaa chaha. prithviraj ke saathi kavi chandbardaai ke paraamarsh par gori ne oonche sthaan par baithkar tave par chot markar sanket kiya. tabhi chandbardaai ne prithviraj ko sandesh diya.
 prithviraj chouhan ne is baar bhul nahin kii. unhone tave par hui chot or chandbardaai ke sanket se anumaan lagaakar jo baan maaraa, vah mohammad gori ke seene main ja dhansa. iske baad chandbardaai or prithviraj ne bhi ek duusare ke pet main chura bhaunkkar atmbalidaan de diya. yah ghatana bhi vasant panchami vaale din hi hui thi.
 vasant panchami kaa lahore nivasee vir hakeekat se bhi gaharaa sambandh he. ek din jab mullah ji kisi kaam se vidhyalay chhodkar chale gayi, to sab bachche khilne lage, par vah padhata rahaa. jab anya bacchon ne use chhedaa, to durga maa kii saughandh di. muslim baalkon ne durga maa kii hansi udayi. hakeekat ne kaha ki yadi main tumhaari bibi fatima ke bare main kuch kahuun, to tumhen kaisaa lagegaa?
 bas phir kya tha, mullah ji ke aate hi un shararti chaatro ne shikaayat kar di ki isane bibi fatima ko gaali di he. phir to baat badhate hue kaaji tak ja pahunchi. muslim shashan main vahi nirnay hua, jisaki apeksha thi. aadesh ho gaya ki yaa to hakeekat musalmaan ban jaye, anyathaa use mrityudand diya jaayegaa. hakeekat ne yah sweekaar nahin kiya. parinamat: use talwaar ke ghat utaarne kaa farmaan jari ho gaya.
 kehete hai uske bhole mukh ko dekhakar jallaad ke haath se talwaar gir gayi. hakeekat ne talwaar uske haath main di or kaha ki jab main baccha hokar apane dharm kaa paalan kar rahaa hum, to tum bade hokar apane dharm se kyon vimukh ho rahe ho? is par jallaad ne dil majboot kar talwaar chalaa di, par us vir kaa sheesh dharti par nahin gira. vah akaashmaarg se sidhaa swarg chalaa gaya. yah ghatana vasant panchami ko hi hui thi. pakistan yadhyapi muslim desh he, par hakeekat ke akashagami sheesh kii yaad main vahaan vasant panchami par patangen udayi jaati he. hakeekat lahore kaa nivasee tha. at: patangabaaji kaa sarvaadhik jor lahore main rahata he.
 vasant panchami hamen guru ramsingh kuka kii bhi yaad dilaati he. unka janm 1816 i. main vasant panchami par ludhiana ke bhaini gram main hua tha. kuch samay ve ranjit singh kii sena main rahe, phir ghar aakar khetibari main lag gayi, par aadhyatmik pravashtti hone ke kaaran inke pravachan sunne log aane lage. dhire-dhire inke shishyon kaa ek alag panth hi ban gaya, jo kuka panth kahalaaya.
 guru ramsingh goraksha, swadeshi, nari udhdaar, antarjaateey vivaah, samuhik vivaah aadi par bahut jor dete the. unhone bhi sarvapratham angreji shashan kaa bahishkar kar apni swatantra dak or prashasan vyavastha chalaayi thi. prativarsh makar sankranti par bhaini gaanv main mela lagata tha. 1872 main meley main aate samay unke ek shishy ko musalamaanon ne gher liya. unhone use peeta or govadh kar uske munh main gomance thuns diya. yah sunakar guru ramsingh ke shishy bhadak gayi. unhone us gaanv par hamalaa bol diya, par duusari ore se angrej sena aa gayi. at: yuddh kaa pasa palat gaya.
 is sangharsh main anek kuka vir shahid hue or 68 pakad liye gayi. inamen se 50 ko satraa janvari 1872 ko malarkotla main top ke saamne khadaakar uda diya gaya. shesh 18 ko agle din faansee di gayi. do din baad guru ramsingh ko bhi pakadakar burma kii mandley jail main bhej diya gaya. 14 saal tak vahaan kathor atyaachaar sahakar 1885 i. main unhone apana sharir tyaag diya.
 raja bhoj panvar kaa janmdiwas vasant panchami ko hi aata hai. raja bhoj is din ek bada utsav karavaate the jisamen puri praja ke liye ek bada pratibhoj rakhaa jaataa tha jo chalis din tak chalata tha. 
 vasant panchami hindi sahitya kii amar vibhuti mahakavi sooryakanth treepathi 'niraala' kaa janmdiwas bhi he. niraala ji ke man main nirdhanon ke prati apaar prem or pidaa thi. ve apane paise or vastra khule man se nirdhanon ko de daalate the. is kaaran log unhen 'mahapraan' kehete the. is din janme log koshish kare to bahut aage jate he. ye log aage jate he.
