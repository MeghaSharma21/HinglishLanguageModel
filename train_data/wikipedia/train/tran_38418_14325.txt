  hindi kahani hindi sahitya kii pramukh kathatmak vidha he. aadhunik hindi kahani kaa aarambh 20 veen sadi main hua. pichley ek sadi main hindi kahani ne adarshavaad, yatharthwaad, pragativaad, manovishleshanvaad, aanchalikta, aadi ke daur se guzarate hue sudeergh yatra main anek uplabdhiyaan hasil kii he. nirmal verma ke ve din jaise kahani sangrah sahitya academy se bhi sammanit ho chuke hai. premchand, janendra, agyeya, yashpal, fanishwarnath renu, ushaa priyanvada, mannu bhandari, gyanaranjan, udai prakaash, omprakash balmiki aadi hindi ke pramukh kahani car hai.
 acharya ramchandra shukla ne kishorilaal goswami likhit 'indumati' ko hindi kii pehali kahani mana he. iske sambandh main saamanyat: do aapattiyaan uthaai gai hai – ek yah ki ho na ho yah kisi bangala kahani kaa anuwaad ho auki duusari yah ki is par tempest kii chaaya he. kaal-kram kii drashti se acharya shukla likhit 'gyaarah varsh kaa samay' duusari kahani thaharti he. par inke pehle bhi kahaniyaan likhi gai thim. unki ore sanyogvash kisi kaa dhyaan nahin gaya. 70 ke dashak main 'sarika' main hindi kii pehali kahani ke sambandh main tippaniyan-lekh prakashit hue. shri verma ne madhavaprasad sapre kii 'tokari bhar mitti' ko hindi kii pehali kahani siddh karne kaa prayaas kiya he. kishorilaal goswami kii hi likhi kahani 'pranayani' parinay hindi kii pehali moulik kahani he. yah san 1897 i main likhi gai thi. isame do premiyon kii kahani kahi gai he. premi premika ke ghar main pravisht hone kaa upkram kar hi rahaa tha ki raja dwaara chor samaj kar pakad liya gaya. kintu unke pragadh prem kaa parichay paakar raja ne donon kaa vivaah kara diya. is par kathasaritsagar kaa prabhaav he. style puraani he, samaapan bhi bharat vaakya se hota he. kintu yadi kahani kii pahchaan kathanmak style tathaa ek hi kendriya bhaavana ke aadhaar par kii jaayegi to yah nishciya hi hindi kii sarvapratham moulik kahani tehregi.
 vastut: san 1900 i se 1915 i tak hindi kahani ke vikaas kaa pehla daur tha. man kii chanchalta 1907 i gulbahaar 1902 i, pandit or panditani 1903 i, gyaarah varsh kaa samay 1903 i, duliwali 1907 i, vidya bahaar 1909 i, rakhiband bhai 1909 i, gram 1911 i, sukhmay jivan 1911 i, rasiyaa balam 1912 i, paradesi 1912 i, kaanon main kangana 1913 i, rakshabandhan 1913 i, usne kaha tha 1915 i, aadi ke prakaashan se siddh hota he ki is praarambhik kaal main hindi kahaniyon ke vikaas ke sabhi chinh mil jate hai. 1950 tak hindi kahani kaa ek vistrut daur samaapt ho jaataa he or hindi kahani paripakvata ke daur main pravesh karti he.
 san 1916 i, premchand kii pehali kahani sout prakashit hui. premchand ke aagaman se hindi kaa katha-sahitya samaaj-saapeksh satya kii ore muda. premchand kii aakhri kahani 'kafan' 1936 i, main prakashit hui or usee varsh unka dehavsaan bha hua. bees varshon kii is avadhi main kahani kii kai pravritiyaan ubhar kar aain. kintu in pravritiyon ko alag alag na dekhakar yadi samagrat: dekha jaay to is samooche kaal ko adarsh or yatharth ke dwandv ke rup main liya ja saktaa he. is kalavadhi main 'prasad' or premchand kahaniyon kaa pratinidhitiv karte hai. prasad mukhyat romentic kahanikar hai. kintu unke antim kahani sangrah 'indrajaal' main sangrahit indrajaal, gunda, saleem, viramchinh se unki yathaarthonmukhi pravriti ko pahachaanaa ja saktaa he. par romentic hone ke kaaran ve adarshavaadi the. premchand ne apane ko aadarshonmukhi yathartwaadee kaha he. vastut: ve bhi adarshavaadi the. kintu apane vikaas ke antim kaal main ve yatharth kii katutaa ko bhogakar yathartwaadee ho gaye. 'pus kii raat' or 'kafan' iske pramaan hai. san '33 main niraala kaa ek sangrah 'lily' prakashit ho chukaa tha. uski kahaniyaan bahut kuch yathartwaadee hi hai.
 prasad kaa romentic adarsh unki praarambhik kahaniyon main bhi dikhaai detaa he. par chandradhar sharma 'guleri' kii kahani 'usne kaha tha' main yah apni puri rangini main miltaa he. prasad kii mahatvapurn romentic kahaniyaan 'usne kaha tha' ke baad likhi gayi. 'usne kaha tha' apane pariparshv, charitra-kalpana, parinti main romentic he. premantnya tyaag, balidaan – yahan tak ki mrityu kaa varan sabhi kuch romentic adarsh kii paripurti karte hai. aath varsh kii ladki or baarah varsh ke ladke main jis prem kaa udai hota he vah pachchis varshon ke interval ke baad bhi is tarah ubhar aata he ki us romentic prem ke nimitt lahana singh praan de detaa he. is adarsh kii raksha ke liye vaastaviktaa ko nazarandaaz kar diya gaya he. is kahani kii takneekee uplabdhiyaan abhootpurv hai. naatakeeyata, sthanik rang, rangeen setting, jeevant varnan, flash back, swapn aadi ko kahani main samavisht karne kaa pehla shrey unheen ko he.prasad ne apni kahaniyon main gulerji kii katipay takneekee visheshtaon ko grahan kiya ha par ve mulat pragitatmak hai. prageeton main katha tatva kam, bhav adhik hota he. ve chhayavaad ke pratinidhi kavi hai. ateet ke shauryamulak chitron, prabhaavshaalee prakritik vaataavaranon, premagat antardvandon main unka man adhik rama he. prem or soundarya ke chithran main unhone sarvaadhik manoyog se kaam liya he. ek duusari visheshta, jo praaia: alakshith rah jaati he, yah he ki unhone kahani ke paatro ko vyaktitv diya. vyaktinishthata chhayavaadi kavy kii visheshta rahi he. naatakon ke paatro ko bhi unhone sarvapratham vyaktitv diya. vahi baat kahani ko sambandh main bhi kahi ja sakati he. 'gunda' ke babu nanhook singh jaise vyakti charitra kii sristi adwitiyata main akeli he. is prakaar madhulika, champa, salvati aadi bhi avismaraneey hai. rashtriya chetana chhayavaadi kavy ke ek vaishishtay he. ise 'puraskaar' jaisi kahaniyon main dekha ja saktaa he. man kaa gahan antarvavandv to inaki kahani kaa muladhar he. 'akashadip' iskaa jeevant udhaaharan he. pragitatmakataa ke sabhi tatva – atyadhik dhanatvpurn vednaa, ekthanta aadi ke liye visaati drashtavy hai.
 ek alag drashtikon apnaane ke kaaran unki kahaniyaan premchand kii kahaniyon se bhinn ho jaati hai. isalio aalochakon ne prasad santhaan kii kahaniyon ko premchand-santhaan kii kahaniyon se pruthak mana he. drushtikon kaa algaav sanrachana kaa algaav hota he. unke kathanak main ghatnaayen kam or sthitiyon ke prati pratikriyaayein adhik hai. falswaroop unamem naatakeeyata kaa praadhanya ho gaya he. unke charitra bhi sthitiyon se guzar kar apane kriya-kalapon dwaara apane vyaktitv ko pratishthit karte hai. prakritik setting jahaan kahin bhi le ai gai he vah sampurna kahani kaa anivaary ang ban gai he. chhayavaadi kavy kii tarah us par bhi maanviya chetana kii aarope dikhaai detaa he. anubhuti or kalpana kaa itnaa ekthan sanyog anyatra nahin milegaa. premchand ne kahaniyon ko vyashti-jivan se samshti-jivan kii ore modaa. prasad kii kahaniyon chhayavaadi kavy-chetana ke itane sameep he ki ve swayan pragitatmak ho gai hai. unamem mishrit bhaavon ke dwandv mukhyat: kaavyatmak or vyaktimulak hai, isliye saamaanya jivan kaa pravaah vahaan nahin milegaa. premchand ne kahaniyon par ladi hui alankarita ko anlankrita kar unhen sahaj banaaya.
 yon premchand kii aarambhik kahaniyon main ek doosraa algaav dikhaai padataa he. ise saamanyat: adarshavaad ke naam se pukaara jaataa he. par use sudhaarwad kahana chahie. bade ghar kii beti kaa badppan, bal-vivaah kaa virodh, vidhwaa-vivaah kaa samarthan sudhaarwad ke antargat hi aata he. par kramash: unamem parivartan aayaa or unhone yatharth bhartiya jivan ko aankane kaa puraa prayaas kiya. is desh ke madhyavargeey samaaj ko itane vaividhya ke saath kahaniyon main chitrit karne kaa praytn kisi anya vyakti ne nahin kiya. sankhya main bhi unhone kaaphi kahaniyaan likhi hai – do sau choubees. kuch hi kahaniyaan likhane ke baad praaia: kahanikar apane ko duhraane lagate hai kintu premchand ne apane ko duharaaya nahin he. yah unki drushti-vyapti kaa suchak he. gharelu jivan kii samasyaon tathaa saamaajik jivan kii vidmbanaaon ko jis dhang se unhone chitrit kiya he ve bahut jatil to nahin par taatkaaleen pariwaron or sansthaaon ko ujagar karne main purnat: samarth hai. unki aadarshonmukh or ansankrut katha-style bhartiya katha-aakhyayika ke mail main adhik he.
 par baad main chalakar premchand ne anubhav kiya ki unke adarsh jivan main faleebhoot nahin hue. isaliye kalpanaatmak adarsh kaa pallaa chhodkar ve yatharth jivan kii katutaaon kaa chithran karne lage. 'pus kii raat' or 'kafan' main unke badale hue drushtikon tathaa nai sanrachana ko dekha ja saktaa he. in donon kahaniyon ko vishesh rup se antim kahani ko purnat: aadhunik kaha ja saktaa he. ye kahaniyaan kisi adarsh kii khunti par nahin tangi hai. inamen aalochak yah nahin bataa saktaa ki kahani kaa sampreshy koi khaas vastu he. ve apana sampreshy swayan hai-aadi se ant tak. koi parinti nahin he koi charmotkarsh nahin he. keval sanketikta he, pathakon kii kaalpana ko udaan bharne kii chhot he. aaj kii aalochana main jis bhashik sarjana kii charchaa kii jaati he use inamen puri oonchaai par dekha ja saktaa he. donon hi kahaniyaan anveshan kii prakriya kaa sundar namoona hai. aashcharya to yah dekh kar hota he ki aaj kii jindagi main jis vidooshakatv kaa pravesh dekha ja rahaa he uske tevar 'kafan' main maujuud hai. kintu is vidooshakatv ko unhone rachanaatmak sandarbh main rakhaa he jo samooche samaaj ko nanga karte hue ek arthpurna moolyadrushti ko sankethik karata he. ek aitihaasik sangati ke falswaroop kafan main aadhunik jivan kaa akelaapan or dihyoomanizeshan sadrishy main hi samavisht ho gaya he. yah hindi kii pehali aadhuniktaa bodh kii kahani he. prasad or premchand santhaan ke jo lekhak hue unamem vikaas kaa koi kram lakshith nahin hota he. unki kahaniyon main apane swatantra vyaktitv kii jhalak praaia nahin milti. raikrishnadas prasad-santhaan ke lekhak hai. chandiprasad hridayesh main prasad kii kaavyatmakataa nahin he, unki alankruti maatr he. premchand santhaan ke lekhakon main sudarshan, vishwambharnath kowshik, raja radhikaramanprasad singh, bhagwatiprasad vaajapeyi aadi kii gananaa kii jaati he.
 san 1922 i main ugr kaa hindi-katha-sahitya main pravesh hota he. ugr na to prasad kii tarah romentic the or na hi premchand kii bhanti aadarshonmukh yathartwaadee. ve keval yathartwaadee the – prakruti se hi unhone samaaj ke nange yatharth ko shashakt bhashaa-style main ujagar kiya. samaaj kii gandagi ko anaavruth karne ke kaaran tathakthith shuddhtavaadi aalochakon ne unki tikhi aalochana kii. unke sahitya ko ghaslati sahitya kaha gaya. unhone saamaajik kurupataaon par tikhaa prahaar kiya. dojakh kii aag, chingaariyaan, balaatkaar, sanakee amir, chocolate, indradhanush aadi unki suprasiddh kahaniyaan hai. in kahaniyon ko amaryadit or vighatak bataaya gaya he. lekin yadi unki bahut si kahaniyaan amaryadit hai to aaj ke lekhakon kii anek kahaniyon ke sambandh main bhi yahi kahana hoga. ugr kii kahaniyon ke liye ek pratimaan tathaa aaj kii waisi hi kahaniyon ke liye doosraa pratimaan nahin lagu kiya ja saktaa.aaj ke sandarbh main ugr kii kahaniyon par punarvichaar karne kii zarurat he. chaturasen shastri, rishabhcharan jain aadi par ugr kaa prabhaav dekha ja saktaa he.
 27-28 i main jainendra ne kahani likhnaa aarambh kiya. unki pehali kahani khel vishaal bharat main prakashit hui thi. phaansi vaatayan neelam desh kii rajakanya, ek raat, do chidiyaan, paajeb, jaisandhi aadi unke kahani sangrah hai. unke aagaman ke saath hi hindi-kahani kaa nayaa utthan shuru hota he.
 nae utthan kaa matlab manovaigyanik kahaniyaan kehane se spasht nahin hota. unhen hindi kaa sharadchandra kah kar bhi log bhranti kii sristi karte hai. janendra main sharadchandra kii ruaansi bhavukta nahin he. jainendra kii kahaniyon main ek vishisht prakaar ke jivan-darshan kii khoj he. prasad kii kahaniyon main bhi man kaa gaharaa dwandv chitrit hua he. par is dwandv ke aayam simit hai. jainendra man kii paraten ughaadte hai or uske madhyam se satyanveshan kaa prayaas karte hai. kahaniyon ke madhyam se satyanveshan kaa yah prayaas pehali baar jainendra kii kahaniyon main dikhaai padataa he. jainendra kaa kahana he – kahani to ek bhukh he jo nirantar samaadhaan paane kii koshish karti he. hamaare apane sawaal hote hai, shankaaye hoti hai, chintaayen hoti hai or ham unka uttar, unka samaadhaan khojane kaa satat praytn karte rahete hai. hamaare prayog hote rahete hai. .... is anveshan kii prakriya gandhivaadi ahimsa or frydwadi achetan man ke vyapaar se sambandh he. isaliye jagah jagah naitik maanon kaa prashn uthta he. par jainendra main ek prakaar ke rahasy or guhyata ke bhi darshan hote hai. yah unki visheshta or kamajori donon hai. aage chalakar jahaan unka darshan shithil or anveshanheen ho gaya he bahaan uskaa tevar adhik sthool auki chatakila he. parvarti kahaniyon kii mudraayen isi tarah kii hai. unki kahaniyon kii sanrachana vyakti ke bindu se shuru hoti he. avchetan man kii kuch gutthiyaan oochaal di jaati hai. ve kabhi apni hi kisi duusari pravriti athwa bahya naitikta se takaraati hai. yah takaraahat atmpida or ahan ke vilgan main parinat hokar kahani ban jaati he. unamem praaia taarkik anviti kaa abhaav miltaa he or uski purti ve tarkatit rahasy se karte hai. aage kuch dinon tak premchand or jainendra kii paramparaon kaa vikaas hi hindi – kahani kaa vikaas mana gaya he.
 yashpal mulat premchand kii parampara ke kahanikar hai. '36 i main pragatisheel lekhak sangh kii sthapana ho chuki thi. is samay ke lekhakon kii rachanaaon main pragatishiltaa ke tatva kaa jo samavesh hua use yugdharm samajhnaa chahie. yashpal rashtriya sangram ke ek sakriy krantikari kaaryakarta the. isaliye sahitya ke ve saadhan samajhate the, saadhy nahin. spasht he ki unki kahaniyaan kisi na kisi uddeshy kii purti ke liye likhi gai hai. premchand dhan ke dushman the to yashpal dhani ke. dhani varg hamaare samaaj ke kodh hai. sari saanskrithik – naitik asangatiyon ke mul main dhan kii vishmata hi kriyasheel he. marks ke saath hi in par frid kaa bhi gaharaa prabhaav he. falat yon-chetana ke khule chitra bhi inke kahani upanyaason main milenge. inke darjanon kehani-sangrah prakashit ho chuke hai - pinjade kii udaan, wo duniya, gyandaan, abhishpt, tark kaa tufaan, bhasmaavruth chingaari, phulon kaa kurta, uttami kii maan aadi.yashpal kii kahaniyon ko drushtaant ke rup main grahan karte hai. isliye unki kahaniyaan bahut kuch niojit hoti hai. is niyojan kaa mukhya aadhaar kalpana he – anubhuti nahin. premchand kii rachana-prakriya se inaki rachana-prakriya kaaphi milti-julati he. premchand kii kahaniyon main pehle koi sthir vichaar aata he or baad main uske anusaar kahani ke paatr, sthitiyaan ghatnaayen aadi ko anveshit kar liya jaataa he. yashpal kii prakriya isse bhinn nahin he. premchand main sudhaarwad kii pramukhataa he to yashpal main marxvad or frydwad kii. ve vichaaron ke kahanikar hai, chintan ke nahin. saamaajik visheshtaon or madhyavargeey samaaj ke khokhalepan par gaharaa vyang karne main ye bejod hai. yashpal kii sabase badi visheshta yah he ki katha kaa ras unamem sarvatra miltaa he.
 agyeya prayogdharma kalakaar hai. unke aagaman ke saath kahani nai disha kii ore mudi. jis aadhuniktaa bodh kii aaj bahut charchaa kii jaati he uske pratham puraskarta agyeya hi thaharte hai- kavy main bhi, katha-sahitya main bhi. prayogdharma hone ke saath saath ve apane abhijaateey sanskaron ke kaaran sachet bhi hai. unki aarambhik kahaniyon main romani vidroh dikhaai padataa he. lekin kramash ve romance se hatate gayi. ahan ke visarjan kaa ullekh ve baar baar karte hai, yah romance se alag hone kaa praytn hi he. unki shreshth kahaniyon main unke ahan ne dakhal nahin diya he. isaliye ve apni sanshlishtataa main apurv ban padi he. vipagaatha, parampara, kothri kii baat, sharnaarthi, jaydol or ye tere praturup unke kahani sangrah hai. pehle donon sangrahon kii kahaniyon main ahan kaa visphot or romani vidroh he. sharnaarthi kii kahaniyaan bauddhik sahanubhuti se prerit hone ke kaaran rachanaatmak nahin ban padi hai. par jaydol sangrah kii kahaniyaan apana vishisht sthaan rakhti hai. is sangrah kii adhikansh kahaniyon main ahan purnat visarjeet he. apane se hat kar uski drushti main samagrata or rachana main sanshlishtataa aa gai he. udaahranarth unki do kahaniyon ko dekha ja saktaa he. 'gangrene' main madhyavarg kii ekresata ko samagrat liya gaya he. yah ekresata uske sanrachanaatmak str par chitrit milegi. use parinti yaa nichod ke rup main nahin paaya ja saktaa he - use paane ke liye kahani ko samagrat hi lenaa hoga. 'gangrene' madhyavargeey jivan kii ekresata kaa jabardast pratik he. par ise parivesh, flash back, bimb, pratik ke madhyam se rachaa gaya he. na phaltu shabd or na hi praarambhik kahaniyon kii tarah visheshnon kii bharmaar. gharelu vaataavaran, teen kaa gajar, ghante kaa ton-ton, pipe kaa tap-tap aadi sabhi kuch ekares parivesh kii rachana karte hai. 'pathaar kaa dhiraj' bhi apni rachanaatmak sanshlishtataa or aadhuniktaa bodh ke kaaran mahatvapurn ban padi he. do yugon kii prem-kahaniyaan jo apana alag alag bodh detii hai, ek aantarik sangati main bandhakar parabul ke nikat pahunch jaati hai.
 ashk premchand parampara ke kahanikar hai. unhone bhi madhyavargeey samaaj se kathavstu kaa chayan kiya he. kahani sambandhi vividh prayog unki rachana main milenge. par prayogdharmi rachanaaon main ek prakaar kii ayasajnya kritrimata milti he. jivan kii gahari anubhuti dachi, kakdaan kaa taili jaisi kahaniyon main uplabdh hoti he. ashk ke atirikt vrundavanlaal verma, bhagwaticharan verma, ilachandra joshi, amritlal nagar aadi upanyaaskaaron ne bhi kahaniyon ke kshetra main kaam kiya he. kintu inkaa vaastavik kshetra upanyaas he kahani nahin. iske baad san 50 i ke aasapaas se hindi kahaniyaan nae daur se guzarane lagati hai. in do dashakon main viksit kahaniyon kii pravriti ko ek naam dena kathin he. yadi koi naam diya ja saktaa he to vah he aadhuniktaa bodh kii kahaniyaan. aadhuniktaa yani vigyaan or pravidhi kii yantrikta main jakade jatil-jivan-bodh kii kahaniyaan.
 paramparaagat hindi kahaniyon se algane ke liye inhen nai nai kahaniyaan kaha jane laga. vastut nai kahaniyaan naam nai kavita ke vazan par rakhaa gaya. kuch log in kahaniyon ko purvavarti peedi kii kahaniyon kaa vikaas maanate hai or kuch parampara se katkar yaa use asweekaar kar ise ekadam nai kehane kii hathdharmi se baj nahin aate. vastut in naamon main kuch arthpurna nahin he.
 nai kahani se bhi apane ko algane ke liye or or naam rakhe gayi- sachetan kahani, akahani aadi. par naamon par bahes karnaa bemaani he. kahani to kahani he. yug parivartan ke saath uski pravritiyaan badalengi hi. swatantraaa – prapti ke kuch hi varshon baad bhartiya parivesh main prasannataa – avsaad ke virdohi swar sunai padane lage. kuch log rashtriya aakankshaon ke purtyrth ashanvit the or kuch logon kaa moh-bhang ho chukaa tha. swatantraaa kii prapti ek romentic ghatana thi. gram tathaa uske anchal sambhddha kahaniyon main romani yatharth chitrit hua he. shivaprasad singh, markendeya or fanishwarnath renu kii kahaniyon ko isi koti main rakhaa ja saktaa he. unki kuch kahaniyon main jeevat bhi miltaa he. kintu is tarah kii adhikansh kahaniyaan, jane-samajhe or aanshik rup se bhoge yatharth par aadhaarit hone par bhi, puraane mulyon kaa hi pratipaadan karti hai. in do dashakon main dekhte dekhte dada, baba, maai ke prati vyakt kii gai aasthaa ulat gai or vah puraane-nae mulyon ke sangharsh ke rup main chitrit kii jane lagi. yah takaraahat nae badlaav kii soochna detii he.
 aadhunik jivan main kuch aisa tut gaya he ki puraane saare sambandh badal gaye hai. ragapurn sambandh apane tanaavon main moolyaheen hone ke saath arthhin bhi ho gayi hai. mohan rakesh ne in tanaavon ko mukhya rup se apni kahaniyon main vyakt kiya he. kamaleshwar tanaavon ke bich mulya drushti kii talash karte hai. nirmal verma multah romentic hote hue bhi kuch kahaniyon main aaj kii saamaajik vidambnaa – nirarthak cheekh – ko prabhaavshaalee dhang se chitrit karte hai. dharmaveer bharti, raghuveer sahay or naresh mehta kavi pehle hai or kahanikar baad main. inamen bharti kaa vyaktitv sabase adhik nirlep kshamtawan or mulyaparak he. unki kahaniyon par unka kavi vyaktitv kahin haaavee nahin hota. yathaprasang vah sahaayta hi pahunchaata he. is sangrah main sangrahit ‘gulki banno’ iskaa pramaan he.
 rajendra yadav, mannu bhandari, ushaa priyanvada, krishna sobati, shrikant verma, krishna baldev vaid, raajakmal choudhary aadi tanaavon ke hi kahanikar hai. ye tanaav, pati-patni, pita-putr, bhai-bahan, premi-premika sabhi main dikhaai padenge. vyakti or samaaj ke bich gahari khai paidaa ho gai he. tanaavon ke bich rahane vaale vyakti apane ko akele, ajanabi or santrast paa rahe hai. yah is desh ke buddhijiviyon kii hi sthiti nahin he. anya deshon ke log bhi il sthiti kaa or bhi tikhepan ke saath anubhav kar rahe hai. sara jivan itnaa jatil or yantric ho gaya he ki manushya yantrgatik ho chalaa he. uski apni pahchaan gum ho gai he. sthiti yahan tak bighad gai he ki uske liyen zindagi kaa arth he ki vah arthhin he. ek or peedi. yani gyanaranjan, doodhnath singh, vijaymohan singh, rabindra kaaliya, mahendra bhalla aadi kii kritiyaan inaki kahaniyon main aadhuniktaa kaa vah rup he jo ub, ghutan, vyarthta aadi ko abhivyakt karata he. ye kahanikar praayah traasad maanviya sthitiyon se ubar nahin pate. in kahanikaron main gyanaranjan kii drushti sarvaadhik santulit, gaiyr romani or nae unmershon ko pakad paane main samarth he. agle daur ke kahanikaron kii suchi lambii he-kashinath singh, ibrahim sharif, israel, vishveshwar, sudhaa aroda aadi. kashinath singh or ibrahim sharif aadhuniktaa se alag hat kar jivan kii visangatiyon main hi sahi raste kii talash kii koshish kii he. arthhin jivan ko arth dene kii yah prakriya swasth pravriti kii suchak he.
