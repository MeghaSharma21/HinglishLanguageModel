 muri kaa khel, jise baaj-bater khel yaa barf ke tile kaa khel bhi kaha jaataa he, khel siddhant main do pratidwandiyon ke bich hone vaala ek prakaar kaa sangharsh he. isamen donon ke bich main ek aisi pratiyogita shuru ho jaati he jisamen donon main se koi bhi peeche nahin hatana chahta lekin kisi ke bhi na hatane par donon ko baari haani hoti he.
 isamen 'muri' kaa naam us khel se aayaa he jisamen do vaahan-chaalak tezi se apane-apane vaahan ek-duusare kii taraf daudte hai. donon main se ek ko haar maanakar alag mudana hoga, varanaa takaraav main donon kii maut bhi ho sakati he. lekin jo bhi pehle hat gaya vah 'muri', yani bujdil yaa darpok, mana jayega. yah 'muri kaa khel' vaala naam raajnneeti or arthshaastra main adhik prayog hota he. masalan oktober 1962 main hue cubai missile sankat main soviet sangh or sanyukt rajya america ke bich tanaav lagaataar badhata gaya or agar koi peeche na hatataa ho parmaanu pralay ho saktaa tha, lekin usamen soviet sangh ne peeche paanv khinch liye. jeevigyaan main ise 'baaj-bater kaa khel' bulaayaa jaataa he or un paristhitiyon main dekha jaataa he jab kisi ek saanjhe saadhan ke prayog ke liye yaa to pratidwandi sahyog kar sakate hai yaa phir muqaabala.
 is khel main aksar donon khilaadiyon ke man main duvidha bani hoti he. agar lage ki doosraa darkar hat jayega to date rahanaa chahie. jo hat jaataa he use hui haani main duusare kaa apmaan bhi shaamil hota he, kyonki doosraa bahadur lagata he jabaki hatane vaala darpok lagata he. lekin agar donon yahi sochakar ant tak date rahen to donon kaa hi baari nuksaan ho saktaa he.
