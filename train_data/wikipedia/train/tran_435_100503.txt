 rang de basanti ek hindi film he. 26 janvari 2006 ko yah film release hui thi. is film ke nirdeshak rakesh omprakash mehara evam film ke mukhya kalakaaron main shaamil hai, aamir khan, siddharth narayan, soha ali khan, kunal kapur, madhavan, sharaman joshi, atul kulkarni or british abhinetri elice paton. pachchis karod kii laagat se bani yah film nai dilli, mumbai, rajasthan or punjab main filmai gayi thi. kahani ek british vruttchitr nirmaataa kii he jo apane dada kii diary pravishtiyon ke aadhaar par bhartiya swatantraaa senaniyon par ek film banane ke liye bharat aati he.
 is film ko sarvshereshth videshi bhashaa film ke liye 2006 BAFTA puraskaar main namankit kiya gaya tha. rang de basanti ko sarvshereshth videshi bhashaa film varg main golden globe puraskaar or academy puraskaar ke liye bharat kii aadhikarik pravishti ke rup main chunaa gaya. e.aar. rahamaan kaa sangeet, ko bhi do academy puraskaar namakan mili.
 is film ko darshakon or samikshakon ne samaan rup se saraahaa.
 film rang de basanti kaa mukhya bhav he jagriti. yah film apni manyataon ke bare main sochane or uth khadey hone ke bare main he or hamen yah ishaara karti he ki kranti kii zarurat shaayad aaj bhi he. film kaa kathanak ek yuva british filmkaar su kii he jo bharat main bartaani sena main kaam kar chuke apane dada kii diary pard kar bharat aati he, bharat ke krantikariyon ke bare main ek vruttchitr ke nirmaan kaa iraadaa liye. uskaa uddeshy he bhagat singh, chandrasekhar azaad or unke saathiyon ke british taanaashaahee ke khilaaf hue sangharsh ke bare me ek documentry bananaa. chunki uske paas bahut paise nahin he is liye vah chahti he ki dilli vishvavidhyalay ke kuch chaatr uski is film main abhinay karen.
 yahan uski mulaakaat deje se hoti he. deje ko dilli vishvavidhyalay se apni padhai puri kiye hue paanch saal ho chuke hai. par deje ko aisa lagata he ki baahar kii duniya main uske liye kuch nahin rakhaa he. deje ke dost hai karan, asalam or sukhi . karan- rajnath singhania naam ke ek udyogpati kaa betaa he or uski apane pita se nahin patati. asalam jama masjid ke paas kii galiyon main rahane vaale ek madhyam vargeey muslim ghar se he. vah in doston ke bich kaa shaayar he. sukhi inamen sabase chota he or sabaki ankhon kaa tara he. sab use gut ke bachche kii tarah pyaar karte hai. in doston se alag he lakshmana pandeya . lakshmana ek hindutvvaadi he jise raajnneeti par kaaphi bharosa he or vah yah maanata he ki raajnneeti se desh or samaaj main sudhaar laayaa ja saktaa he. lakshmana kii deje or uske saathiyon se nahin banati he or unamem aksar jhagadaa hota rahata he. deje or saathiyon kii ek dost he sonia - is dal kii akeli ladkee. sonia kii ajay se shaadi hone vaali he. ajay ek chust fiter pilot he jo ki bhartiya vaayu sena main mig ladaaku vimaan udaata he. 
 ye sabhi yuva baaki ke aam yuvaaon kii tarah apni zindagiyon or mouj mastiyon me mast hai. inaki mouj-masti se bhari zindagi main deshbhakti itihaas kii kitabon me varnit kahaniyon se zyaada kuch bhi nahin he. apni film ke madhyam se su duniya ko bhartiya krantikariyon ke swatantraaa sangram main balidaan kii mahanata ko darshana chaahati he. 
 kahani mode leti he jab sonia ke mangetar ajay kaa vimaan gir jaataa he or us haadase main uski maut ho jaati he. sarkaar us haadase ke liye pilot ajay ko hi jimmedaar maanati he. sonia or ajay ke dost is baat ko nahin maanate. unako puraa yakeen tha ki ajay ne koi galati nahin kii balki usne kai or logon kii jaan bachaane ke liye vimaan ko shahar main nahin girane diya. or apni taraf se sachai kaa pataa lagaate hai. film kaa ant thodaa alag he jisamen ajay ke doston ko sachai ko saamne laane ke liye bhagat singh or raajaguru jaise krantikariyon vaale raste kaa rukh karnaa hota he.
 
