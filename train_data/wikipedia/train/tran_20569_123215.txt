 himalay kii god main 1965 main bani hindi bhashaa kii film he jiske nirdeshak vijay bhatta hai or nirmaataa shankarabhai bhatta. film main mukhya bhoomika manoj kumaar, maala sinha or shashi kala ne nibhaai he. is film ko 1965 main filmafere sarvshereshth film puraskaar se nawaaza gaya tha.
 sunil mehara landan se apni doctori kii padhai puri kar apni saathi nita ke saath hawaii jahaaz se bharat waapas aa rahaa he ki tabhi ek musfir ko dil kaa daura pad jaataa he. sunil hawaii jahaaz ke chaalak ko kahin nazadik hi utaravane kii salaah detaa he or hawaii jahaaz himalay main ek choti si hawaii pattee par utaar diya jaataa he. sunil utar kar aas-paas aspataal kii talash main nikalataa he to use lakhan ke daakuon kaa giroh miltaa he jo use lootakar khai main phenk detaa he. us gaanv kii ek ladki phulava jab apni doston ke saath kahin ja rahi thi to use zakhmi haalat main padaa hua sunil miltaa he jise vah apane ghar le aati he or gaanv ke ghogad baba se ilaaj karwaati he jo use yah salaah detaa he ki agar vah dawaai khaayegi to mariz thik ho jaayegaa. dhire-dhire apane aap sunil thik ho jaataa he lekin phulava iskaa shrey ghogad baba ko detii he. thik hone ke baad sunil waapas shahar chalaa jaataa he or ek din phulava apane baapu ko lekar shahar pahunchati he kyonki uske gaanv main bhayankar beemaari faili huyi he. sunil uske baapu ko thik kar detaa he or phir use pataa chalata he ki unke gaanv main to koi doctor he hi nahin. sunil uske gaanv main jaakar ek aspataal kholane kaa man bana letaa he to uske pita, jo us range ke di aay ji hai use sachet karte hai ki vah kai saalon se ek daaku lakhan ke peeche pade hai, isliye gaanv main vah yah na bataaye ki vah kiskaa betaa he.gaanv main aakar shuru main ghogad baba ke gurge use gaanv waalon ke saamne beizzat karte hai lekin jaise hi vah gaanv ke logon kaa upachaar shuru karata he to sab uske saath ho lete hai. uski fikr main uske mata-pita nita ko gaanv main bhejte hai ki shaayad vah usko waapas rijhaa laaye lekin sunil nita se bhi uske saath kaam karne kaa prastaav rakhata he. kuch din to nita uske saath kaam karti he lekin vahaan ke bure halaat ko dekhakar nita waapas chali jaati he or unka rishta bhi tut jaataa he. vah phulava se prem bhi karne lagata he. film ke ant main sunil or phulava kaa milan dikhaaya gaya he.
 is film kaa sangeet diya he kalyanji-anandji ne or unke sahaayak hai lakshmikant pyarelal. is film ke teen geetkaar hai anand bakshi, indivar evam qamar jalalaabadi.
 box ofis par yah film "super hit" or 1960 ke dashak kii 20 sabase badi filmon main se ek ghoshit huyi.
