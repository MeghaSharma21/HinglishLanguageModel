 aryadev nagarjun ke pradhan shishy evam mahayan madhyamak buddha sampradaay ke anek mahatvapurn granthon ke rachayita the. unhen 'kandev' tathaa 'bodhisattvadev' bhi kehete hai. aryadev kaa janm shri lanka main hua tha. aryadev ne kai mahatvapurn granth likhe jinamein sarvapradhan 'chatu:shatak' he.
 aryadev madhyamik shakha ke prasiddh naiyayik or granthkaar the. ye dakshin bharat ke nivasee or nagarjun ke pradhan shishy the. inhone mahakoshal, strughna, prayag or vaishali aadi kii apni yatra main anek khyatnama vidwaanon ko shastrarth main abhibhoot kiya tha. nalanda main inhone anek varsh tak pandit ke pad par asin hone kaa gaurav praapt kiya tha. inhone "shatkashastra" "brahmapramathanyukthetusiddhi" aadi vishisht granthon kaa pranayan kiya tha. 
 lanka ke mahaprajna ekachakshu bhikshu aryadev apni gyanpipasa shant karne ke liye nalanda ke acharya nagarjun ke paas pahunche. acharya ne unki pratibha kii pariksha karne ke liye unke paas svachh jal se purna ek paatr bhej diya. aryadev ne usamen ek sui daalkar use inhen ke paas lautaa diya. acharya bade prasann hue or unhen shishy ke rup main sweekaar kiya. jalpurna paatr se unke gyaan kii nirmalata or purnataa kaa sanket kiya gaya tha or usamen sooyee daalkar unhone nirdesh kiya ki ve us gyaan tak pahunchnaa chaahate hai. 
