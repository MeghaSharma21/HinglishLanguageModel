 kathi ek aitihaasik lipi he jise madhyakaalin bharat main pramukh rup se uttar-purv or uttar bharat main kaaphi biihat rup se prayog kiya jaataa tha. khaskar aaj ke uttar pradesh evam bihar ke kshetron main is lipi main vaidhanik evam prashasnic kaary kiye jane ke bhi pramaan paye jate hai .. ise "kayathi" yaa "kaysthi", ke naam se bhi janaa jaataa he. purvavarti uttar-pashchim praant, mithila, bengal, urisa or avadh main. iskaa prayog khaskar nyaayik, prashasnic evam nijee aankadon ke sangrahan main kiya jaataa tha.
 'kathi' kii utpatti 'kysth' shabd se hui he jo ki uttar bharat kaa ek saamaajik samooh he. inhen ke dwaara mukhya rup se vyapaar sambadhi byora surakshit rakhane ke liye sabase pehle is lipi kaa prayog kiya gaya tha. kysth samudaay kaa puraane rajavaadon evam british aupniveshik shaskaon se kaaphi najadik kaa rishta rahaa he. ye unke yahan vibhinn prakaar ke aankadon kaa prabandhan evam bhandaaran karne ke liye niyukt kiye jate the. kaaysthon dwaara prayukt is lipi ko baad main kathi ke naam se janaa jane laga.
 kathi ek puraani lipi he jiskaa prayog kam se kam 16 ve sadi me dhadlle se hota tha. mughal sultanate ke dauraan iskaa prayog kaaphi vyapak tha. 1880 ke dashak main british raaj ke dauraan ise pracheen bihar ke nyaayalayon main aadhikarik bhashaa kaa darja diya gaya tha. ise khagadiya jile ke nyaayalay main vaidhanik lipi kaa darza diya gaya tha. 
 kathi lipi ko kabhi kabhi 'bihar lipi' bhi kaha jaataa he. abhi bhi bihar samet desh ke uttar purvi rajyon main is lipi main likhe hajaaron abhilekh hai. samasya tab hoti he jab in abhilekhon se sambandhit kanoonee adchane aati hai. dainik jaagran ke patna sanskaran main nau sitambar 2009 ko pej bees par baxur se chhapi kanchan kishor kii ek khabar kaa sandarbh len to is lipi ke jaankaar ab us jile main keval do log bache hai. donon kaaphi umr vaale hai. aise main nikat bhavishya main is lipi ko jaanane vaala shaayad koi na bachegaa or tak is lipi main likhe bhu-abhilekhon kaa anuwaad aaj kii prachlit lipiyon main karnaa kitna kathin hoga iskaa sahaj andaja lagaaya ja saktaa he. bhashaa ke jaankaron ke anusaar yahi sthiti sabhi jagah he. aise main jarurat he is lipi ke sangrakshan kii.
 kathi lipi ko san 2009 main unicode maanak 5.2 main shaamil kiya gaya. kathi kaa unicode main sthaan U+11080 se U+110CF he. is seemaa main kuch khaali sthaan bhi he jinke code bindu nirdhaarit nahin kiye gaye hai.
 
