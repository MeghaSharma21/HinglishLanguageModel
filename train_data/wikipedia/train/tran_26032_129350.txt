 america grihayuddh san 1861 se 1865 ke kaal main sanyukt rajya america ke uttari rajyon or dakshini rajyon ke bich main ladaa jane vaala ek grihayuddh tha jisamen uttari rajya vijayi hue.
 is yuddh main uttari rajya america kii sangheey ekta banaae rakhana chaahate the or puure desh se das pratha hataanaa chaahate the. america itihaas main is paksh ko aupchaarik rup se 'union' kaha jaataa he or anaupchaarik rup se 'yanki' kaha jaataa he. dakshini rajya america se alag hokar 'parisangheey rajya america' naam kaa ek nayaa raashtra bananaa chaahate the jisamen europea mul ke shwet varniya logon ko africa mul ke krishna varniya logon ko gulam banaakar kareedne-bechney kaa adhikaar ho. dakshini paksh ko aupchaarik rup se 'kanfederasi' or anaupchaarik rup se 'rebel' yaa 'dixi' kaha jaataa he. is yuddh main 6 lakh se adhik america sainik maare gaye anumaanit kii gai he. tulana ke liye sabhi bharat-pakistan yudhon ko or 1962 ke bharat-china yuddh ko milakar dekha jaae to in sabhi yudhon main 15,000 se kam bhartiya sainik maare gaye hai.
 yah kahana sarvatha uchit na hoga ki yah yuddh keval das pratha ko lekar hua. vastav main is sangharsh kaa beej bahut pehle boyaa ja chukaa tha or yah vibhinn vichaardhaaraon main parsparik virodh kaa parinaam tha. uttar ke nivasee bhugolic paristhiti, yatayaat ke saadhan tathaa audyogic safalataa ke falswaroop adhik santusht tathaa sampann the. krishi-pradhan dakshini rajyon main 17veen or 18veen shatabdiyon main africa se bahut se africa das yahan laae gaye the or ve hi krishi main mazaduri karte the. isliye dakshini rajya in habashi daason ko mukt nahin karnaa chaahate the. america ke sabhi uttari rajyon ne 1804 tak daspratha ko dhire-dhire khatm kar dene ke liye kaanoon bana liye the. mashin yug ke aane ne uttar or dakshin ke bich kii khai badha di. uttari nivasee mashin ke prayog se aarthik kshetra main pragati karne lagi. unka koyale or lohe kaa utpaadan badha or vahaan bahut se kaarkaane kaam karne lage. vahaan kii jansankhya bhi teji se badhane lagi. dakshini rajyon ke log abhi keval krishi par aadhaarit the or unhone yug ke saath pragati nahin kii. yahan kii jansankhya bhi adhik teji se nahin badi. america kii vyapaarik niti uttari rajyon ke liye laabhadaayak thi par dakshinwale usase laabh nahin uthaa sakate the. vyapaarik niti kaa dakshin main virodh hua or dakshini ise avaidh tehraane lage. ve swatantra vyapaar ke anuyaayi the, jisase ve apana kaccha maal bina niyantran ke videsh bhej saken or apane aavashyaktaanusaar bani hui chijen khariden. dakshin carolina ne jaan kulhan ke matanusaar prayek rajya ko sanyukt rajya kii kisi bhi niti ko maanane yaa na maanane kaa purna adhikaar tha. sangharsh badha. samvidhan kii aad main uttar or dakshin ke rajya apane-apane mat kii pushti kaa purnataya prayaas karne lage.
 vyapaarik niyantran ke atirikt daspratha ko lekar yah virodh or badha. andrew jaikson ke samay daspratha ke virodh main kiya gaya uttari rajyon main pradarshan or dakshini rajyon main isko kaayam rakhane kaa prayaas grihayuddh kaa doosraa mul kaaran hua. dakshini kehane lage ki texas par adhikaar or mexico se yuddh karnaa anivaary he. ve senet main barabari kii sankhya kaayam rakhana chaahate the. 1844 i. main masachusats kii dharasabha ne yah prastaav paarit kiya ki sanyukt raashtra kaa samvidhan aparavirtaneey he or texas par adhikaar amaanya he. dakshiniyon ne or jor se kaha ki yadi daspratha band kii gai to ve sanyukt rajya se alag ho jaayenge. daspratha kaa prashn raajnneetik kshetra ke atirikt ab dharmik kshetra main bhi ghus aayaa. isko lekar methdist carch main bhi uttari or dakshini do dal ho gaye. donon ne dharmik sansthaaon ko apni ore khinchaa. yadhyapi wig or democrat dalon ne 1848 i. ke raashtrapati ke chunaav main is samasya ko alag rakhana chaha, tathaapi is chunaav ne janata ko do bhaagon main baant diya jo mulat: bhugolic aadhaar par banti thi.
 sangharsh or bhi ghanaa hota gaya. mexicon se yuddh main praapt bhoomi main daspratha ko rakhane athwa hataane kaa prashn jatil tha. dakshinwale ise rakhana chaahate the. kyonki yah unke kshetra main tha, par uttar ke nivasee siddhant rup se daspratha ke purna virdohi the or nae sthaan main ise rakhane ko taiyaar na the. uttari rajyon kii dharasabhon ne iskaa virodh kiya, par iske vipareet dakshin main daspratha ke samarthan main saarvajanik sabhaayen hui. virginia kii dharasabha ne uttari rajyon kii sabha main paarit kiye gaye prastaav kaa kadaa virodh kiya or vahaan kii janata ne sanyukt rajya se loha lene kaa drudh nishchay kar liya. 1850 i. main ek samjhauta hua jiske antargat california swantatra rajya ke rup main sanyukt rajya main shaamil ho gaya or colombia main daspratha hataa di gai. texas ko ek karod dollars die gaye or bhaage hue daason ko waapas karne kaa ek nayaa kanoon paarit hua. iskaa paalan nahin hua. uttar ke rajya bhaage hue badmaashon ko unke maalikon ke paas nahin lautaate the. isse paristhiti gambhir ho gai. prasiddh dredscat vaad main nyaayadhish taani ne bahumat se nirnay kiya ki vidhaan ke antargat na to rashtriya sansad or na kisi rajya kii dharasabha kisi kshetra se daspratha ko hataa sakati he. iske thik vipareet linkan ne kaha ki koi bhi rajya apni seemaa ke andar daspratha ko hataa saktaa hai. in prashnon ko lekar raajnneetik dalon main aantarik virodh ho gaya. 1860 i. main linkan raashtrapati chun liye gaye. linkan kaa kahana tha ki yadi kisi ghar main foot he to vah ghar adhik din nahin chal saktaa. is sanyukt rajya ko aadhe swatantra or aadhe daason main nahin baanta ja saktaa. raashtrapati ke chunaav kii ghoshnaa ke baad dakshin carolina ne ek sammelan bulaayaa jisamen sanyukt rajya se alag hone kaa prastaav sarvasammati se paarit hua. 1861i. ke farvari tak georgia, florida, alabama, mississippi, luiciana or texas ne is niti kaa paalan kiya. is prakaar november, 1860 i. se march, 1861i. tak, washington main kendriya shashan shithil ho gaya. 1861i. ke farvari maas main washington main shantisanmelan hua, kintu thode samay baad, 12 april 1861 i. ko anusangheey rajyon kii topon ne chalrston bandargah kii shanti bhang kar di. yahan pradarshit fort sumtar par golabari karke "kanfedereta" ne grihayuddh ched diya.
 yuddh ke morche mukhyat: teen the - samudr, mississippi ghati or purv samudratat ke rajya. yuddh ke aarambh main praaia: samgr jalsena sanyukt rajya ke haath main thi, kintu vah bikhri hui or nirbal thi. dakshini tat kii gheraabandi se europe ko rui kaa niryaat or vahaan se barood, vastra or aushadhi aadi dakshin ke liye atyant aavashyak aayaat kii chijen purnataya ruk gai. sanyukt rajya ke bede ne dakshin ke sabase bade nagar new orliens se aatmasamarpan kara liya. mississippi kii ghati main bhi sanyukt rajya kii sena kii anek jeeten hui. virginia konfedereton ko baraabar safaltaayen milin. 1863i. main yuddh kaa aarambh uttar ke liye acha nahin hua, par july main yuddh kii baaji palat gai. 1864i. main yuddh kaa ant spasht deekhne laga. 17 farvari ko konfedereton ne dakshin carolina kii rajdhani colombia ko khaali kar diya. chalrston sanyukt rajya ke haath aa gaya. dakshin ke nirvivaad netaa rabart i. lee dwaara aatmasamarpan kiye jane par 13 april ko washington main utsav manaaya gaya. grihayuddh kii samaapti ke baad dakshini rajyon ke prati kathorta kii niti nahin apanaai gai, varan congress ne samvidhan main 13vaan sanshodhan prastut karke daason kii swatantraaa par kanoonee chhap laga di.
 america swatantraaa sangram ke pashchaat america ek swatantra raashtra ke rup main vishwa ke maanchitr par sthapit hua or usne vishwa kaa pehla likhit samvidhan banaakar sangheey shashan pranali kii sthana kii. is swatantraaa sangram main sabhi america rajyon ne ekajute hokar upniveshwaad ke viruddh sangharsh kiya tha kintu 1860 ke dashak main america rajyon ke bich hi grih-yuddh chhid gaya.
 kuch itihaaskaaron kaa maananaa he ki america swatantraaa sangram main hi grihayuddh ke beej nihit the to kuch grihayuddh ko poonjivadi adolan maanate he tathaa kuch itihaaskaaron ne das pratha ko grihayuddh ke liye jimmedaar tehraaya he.
 america grihayuddh ke nimnlikhit kaaran the-
 sanyukt rajya america ke uttari rajyon kii sthiti jananaankeey evam aarthik drushti se apekshaakrit majboot thi. sangh ke 34 rajyon main se 23 rajya uttar main sammilit the or desh kii kul jansankhya kaa 2/3 bhaag uttar main rahata tha, jisamen daason kii sankhya bahut kam thi. uttari rajyon main udyogon kii pradhanta thi. udyogon main sooti, oonee vastra, chamade ke saamaan aadi vasteen bade paimaane par utpaadit hoti thi. in kaarkaanon main mazdooron dwaara mashiinon se utpaadan hota tha, atah yahaan gulaamon evam daason kaa vishesh mahatv nahin tha. duusari taraf america ke dakshini rajyon kaa aarthik jivan krishi par aadhaarit tha or krishi main yantron kaa bahut adhika prayog nahin hota tha. atah in rajyon ke kisaan kheti ke liye gulaamon ke shram par nirbhar the. dakshin main kapaas, ganna evam tambaaku kii kheti bahut bade paimaane par hoti thi jisamen das majdoor ke rup main kaary karte the. atah dakshin kaa samaaj purna rup se daason par nirbhar tha. is tarah dakshini rajya uttari evam pashchimi bhaagon se apni jin visheshtaon kii vajah se alag pahachaanaa jaataa tha ve thi, vahaan prachlit prachlit das vyavastha or bagan vyavastha. dakshini rajya-varjeenia se lekar dakshini carolina hote hue georgia tak ek pattee ke rup main faile the. is prakaar aarthik vishmata ke kaaran uttari evam dakshini rajyon ke aarthik jivan, raajnneetik vichaardhaara or saamaajik str main bahut bada matbhed tha.
 uttari america ke rajya udyog pradhan the faltah vahaan navdith udyopatiyon ne videshi pratisparddha se bachane hetu sangrakshan kii maang kii. unke hiton ko dhyaan main rakh america sangh dwaara udyogon ko sangrakshan diya gaya. kintu is kadam se dakshin ke rajyon ko aapatti thi. kyonki sangrakshan kii niti ke kaaran ab unhen vinirmit vasteen apekshaakrit mahange mulya par milti thi. atah unhen yah mahasoos hua ki sangh kaa prayog uttari america ke hiton ke liye kiya ja rahaa he or dakshini rajyon ke prati upeksha kii drushti rakhi ja rahi he.
 america ke uttari rajyon main daason kii aarthik jivan main koi nirnaayak jivan main koi nirnaayak bhoomika nahin thi. atah unke liye daason kaa mahatv gaun tha duusari taraf america ke dakshini rajyon main das pratha janajivan main ghul chuki thi. dakshini rajyon ke maamlen main das pratha kaa mudda sadaiv samvedansheel bana rahaa. jab kabhi anya rajyon me das pratha par lage pratibandh ko in dakshini, rajyon main lagu karne kii uthi to in rajyon ne ise apni prabhusatta par akraman mana. vastutah uttari rajyon main daastaa ko maanavtaa par kalank ke rup main dekha gaya or ise samaapt karne ke kii maang jor shor uthaai gai. samachar-patron main madhyam se is das virdohi bhaavana ko ubhaara gaya. duusari taraf dakshini rajyon ke liye daason ko mudda laabhpradata se judaa hua tha. unka tark tha ki das pratha main shramik sanghathanon, hadataalon aadi kaa bhay nahin tha tathaa uttari rajyon ke mazdooron kii tulana main ve daason ko adhik suvidha pradaan karte hai. is manovruti evam tarkon ke aadhaar par dakshini rajyon ne das pratha ko aavashyak bataaya.
 uttari-america main to das vyapaar samaapt kar diya gaya tha or das pratha uttar main pencilvenia kii dakshini seemaa tak band ho gai thi. is seemaa rekha ko “mesum-dikson” seemaa kaha jaataa tha. ab america kaa pashchimi kshetron main vistaar ho rahaa tha or nae-nae kshetra sanyukt rajya america main shaamil kiye ja rahe the. aise main yah prashn uth khadaa hua ki in rajyon ko das rajya ke rup main yaa swatantra rajya ke rup main shaamil kiya jaae. yah mudda isliye bhi mahatvapurn tha kyonki samvidhan main yah sweekaar kiya gaya tha ki sangheey vyavasthapika main daason kii gananaa bhi hoti thi kintu daason kii jansankhya ko 3/5 ke ausat main pratinidhitiv diya jaataa tha arthath daason kii jansankhya yadi 500 hogi to use 300 maanakar pratinidhitiv diya jane laga. is tarah das rajyon kii sankhya main vruddhi ho jane se vyavasthapika main das rajyon kaa varchasv bad jane kaa khatra tha. isliye naveen rajyon ke vilay ke sandarbh main uttari america use swatantra rajya ke rup main shaamil karnaa chahta tha jabaki dakshini rajya use das rajya ke rup main. yah vivaad mizori rajya ke vilay ko lekar or bhi gaharaa gaya. atah 1820 i. main henry clay kii madhyasthata se mizori-samjhauta sampann hua. iske tahat mizori ke das rajya ke rup main sangh main sammilit kar liya gaya or yah kaha gaya ki 36030' akshansh ke uttar vaale kshetra louiciana main das pratha jari nahin rahegi. iske baad sangh main texas ke vilay kaa prastaav aayaa. ant main texas das rajya ke rup main sangh main 1845 main shaamil ho gaya. phir california ke mudde par vivaad hua or antat california ko 1850 main swatantra rajya ke rup main sammilit kiya gaya. dakshini rajyon main is par ugr virodh jataayaa. ab unhen santusht karne ke liye ek “bhagoda das” kanoon laayaa gaya jiske tahat bhaage hue das ko punah pakadaa ja saktaa tha. is kanoon kaa uttari rajyon ne virdohi kiya kyonki ve bhagode daason ko sharan dete the. kintu 1854 main cansus evam nebraska ke vilay ke prashn ne vivaad ko or gaharaa diya. vastutah ye donon rajya 30 degree 30 minute ke uttar main sthit the ore mizori samjhaute ke anusaar inhen swatantra rajya ke rup main sammilit kiya janaa tha kintu stephen duglas naamak raajnneetijna ke prayaas se in rajyon ko das rajya ke rup main shaamil kar liya gaya. is tarah rajyon ke vilay ke prashn ne uttari evam dakshini rajyon ke madhya khai ko or chaudaa kar diya.
 1860 i. main republican ummidavaar abraham linkan kii vijay hui or 1861 main raashtrapati ke pad par asin hua. republican party ne das pratha kii aalochana kii thi or yah party swatantra shram vichaardhaara main vishwaas rakhti thi. atah linkan kii jeet dakshin ke rajyon ko ashubh suchak prathit hui. unhen laga ki yah jeet dakshin ke aarthik hiton ke anukool nahin he. atah dakshin ke rajyon main pehali pratikriya carolina rajya dwaara kii gayi or usne sangh se alag hone kii ghoshnaa kar di. farvari, 1861 tak mississippi, florida, albama, georgia, lulasiana va texas ne bhi sangh se viched kar jeffrasan davis ko apana raashtrapati niyukt kiya or isi ke saath grihayuddh kii shuruuaat ho gai, jab dakshini carolina se sumter ke kile par bam phenk sangh ke viruddh yuddh ched diya.
 dakshini rajyon dwaara sangh se alag ho jane ke kaaran ek mahatvapurn sanvaidhanik prashn khadaa ho gaya ki kya dakshini raj ko sangh se alag hone kaa adhikaar he? linkan ne raashtrapati pad par nirvachan ke pashchaat spasht rup se ghoshnaa kii ki sanyukt rajya america ke rup main jo sangh sthapit kiya gaya tha vah akhandaneey or shaashwat he, uski akhandaneeyata ko kisi prakaar nasht nahin hone diya jayega. america samvidhan nirmaataaon ne kisi rajya ko sangh se pruthak hone kaa adhikaar nahin diya he. linkan ne ghoshit kiya ki "agar ham sabhi daason ko mukt kar sangh ko bachaa sake to ham aisa karenge agar ham daason ko mukt kiye bina sangh ko bachaa sake to ham aisa karenge or agar kuch daason ko mukt kar tathaa kuch anya ko mukt nahin karke sangh ko bachaa sake to ham vah bhi karenge." is tarah linkan ne sangh ko bachaae rakhane kaa prayaas kiya. yuddh ke dauraan usne kootnithik kushalta ke jariye dakshini rajyon kaa videshon se sambandh banane nahin diya. usne senaaon ko sangathit kar dakshin ke sashastr sangharsh kii chunauti ko todaa. prarambh se hi usne senaaon kaa mukhya lakshya dakshini pradesh par adhikaar karnaa nahin varan parisangh kii senaaon kaa vistaar karnaa bataaya. 1861 i. main linkan ne das vyavastha kaa unmoolan kar diya or unhen rashtriya senaaon main sammilit hone ke liye aamantrit kiya. kintu iskaa uddeshy dakshini rajyon ko nasht karnaa nahin varan sangh ko banaae rakhana hi tha. uskaa maananaa tha ki daason kii swatantraaa kii ghoshnaa se dakshin ke rajyon main daason kaa vidroh hoga or yuddh main unhen daason kii sahaayta nahin mil paaegi. antat linkan ke prayaason evam kutniti kushalta ke jariye uttari rajyon kii jeet hui ore isi ke saath 1865 i. main grihayuddh samaapt ho gaya. linkan ne america kaa yatharth rup main sanyukt rashtriya nirmaan kiya. daastaa kaa unmoolan kar samaaj ko navajyoti di tathaa america raajnneetik tantra ko majbood banaaya. parantu grihayuddh ke pashchaat america ko vah aage nahin badha sakaa kyonki raajnneetik tantra ko majboot banaaya. parantu grihayuddh ke pashchaat america ko vah aage nahin badha sakaa kyaaki 15 apairal 1865 ko jon viscus booth dwaara uski hatya kar di gai.
 sanyukt rajya america ke itihaas main america grihayuddh ne ek pradhan mode kaa kaary kiya. yadhyapi yudhkaal ke dauraan janmaal kii atyadhik kshati hui, aapasi ghrinaa kaa bhav utpann hua, aarthik avyavashtha utpann hui, dakshini rajyon kii jivan style ko thes pahunchi. kintu yah bhi satya he ki afratfari or avyavashtha ek shalya chiktsa ke samaan thi jiske uparaant ek swasth, viksit or ekikrut sanyukt rajya america kaa nirmaan hua. isi sandarbh main pro. alson ne kaha ki "yuddh ek shalya chikitsa thi vah dukhadaayi hote hue bhi sanyukt rajya ke liye ankaha arshivaad ban gai."
 grihayuddh ne rashtriya or kshetreey shakti sambandhon main naatakeey parivartan laa diya. lambe samay se chale aa rahe prantiy evam sangheey rajyon ke adhikaron ke vivaad ko sulajhaa diya. dakshini rajyon ke aatmasamarpan ke pashchaat unhen sangh main punah shaamil kiya gaya. iskaa taatpary tha ki rajyon kaa sangh purvavat bana rahegaa or bhavishya main phir kabhi algaavvaad ke adhikaar kii baat nahin uthegi. vastutah grihayuddh ke parinaam ne is sanvaidhanik prashn ko hal kar diya ki rajyon ko sangh se alag hone kaa adhikaar nahin he. is tarah samvidhan main varnit “avinashi rajyon kaa avinashi sangh” ke siddhanth kii pushti hui. ab raajnneetik rup se america ko vaastavik sanyukt raashtra kaa rup pradaan kiya gaya.
 saamaajik kshetra main grihayuddh kii ek mahatvapurn uplabdhi america se das pratha kii samaapti thi. ab daason ko swatantra kar diya gaya or unhen matdaan kaa adhikaar de diya gaya. daastaa mukti ke saath hi unhen vah swatantraaa or gatishiltaa mil gai jiske sahare ve bazaaron main mazdooree kar dhan kama sakate the. ek nakaaratmak pahalu yah rahaa ki nigro logon ke saath shweton ke sangharsh evam durvyavhaar kii ghatana bad gai or aaj bhi america main shwet tathaa nigro ke bich matbhed kii samasya bani hui he. duusari baat ki lambe samay tak yuddh chalate rahane ke kaaran jo avyavashtha utpann hui uske baad sheeghra dhanwaan banane kii pravriti kaa vikaas hua. faltah bhrashtachar badha or kuch anshon main samaaj kaa naitik str gira.
 grihayuddh ko america main ek pramukh audyogic raashtra bana dene vaali saamaajik-aarthik utperrak shakti ke rup main dekha gaya. is sandarbh main charles or maini biard ne is grihayuddh ko america kii 'duusari kranti' bataaya. grihayuddh ke baad audyogic poonjeevaad ne din dooni raat chauguni vruddhi kii. jin puunjipatiyon ne yuddh main dhan lagaakar or sena ke liye maal kii aapurti kaa theka lekar apaar laabh kamaaya unhone is dhan kaa sadupyog raashtra kii prakritik smapda ke dohan main kiya. yuddh kii vajah se jo saamaajik aarthik parivartan aae ve sab america ke audyogic vikaas main sahaayak siddh hue.
 vyapak audyogikaran evam shaharikaran ne mahilaon kii bhoomika kaa vistaar kiya. mahilaayein ab gharon se nikal factriyon evam karyaalayon main kaam karne lageen. stri shiksha ko badhaava mila jisase unka jivan str sudhara. atah stri adhikaron ko lekar vichaar vimarsh badha.
 america grihayuddh ko pratham aadhunik yuddh mana jaataa hai. itihaas main yah pratham yuddh tha jisamen bakhtarband yupoton ne sangharsh kiya. pehali baar vyapak rup se topakhane tathaa gola barood kaa prayog kiya gaya. samachar patron ne yuddh gatividhiyon kaa vistrut vivaran diya or janamat ko prabhavit kiya. pehali baar ghayal sainikon kii chikitsa kaa suvyavasthit dhang se prabandhan kiya gaya, bhumigat tathaa jalagat surange bichaai gai or yuddh poto ko duba dene vaali pandubbiyon kaa prayog kiya gaya. is prakaar aadhunik takanic par aadhaarit yah pratham yuddh mana jaataa he.
  parvat  maidan dweep 
