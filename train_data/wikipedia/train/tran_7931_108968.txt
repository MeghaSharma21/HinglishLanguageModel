 acharya raghuveer mahaan bhashavid, prakhyat vidvan, raajnneetik netaa tathaa bhartiya dharohar ke manishi the. aap mahan koshkar, shabdashasthri tathaa bhartiya samskruti ke unnayak the. ek ore aapane koshon kii rachana kar rashtrabhasha hindi kaa shabdabhandar sampann kiya, to duusari ore vishwa main visheshtah asia main faili hui bhartiya samskruti kii khoj kar uskaa sangrah evam sangrakshan kiya. raajnneetik netaa ke rup main aapaki doordarshita, nirbhikta or spashtvaadita kabhi vismrit nahin kii ja sakati.
 ve bhartiya samvidhan sabha ke sadsy the. do baar rajya sabha ke liye chune gayi. nehru kii aatmghaatee china-niti se khinn hokar jan sangh ke saath chale gayi. bhartiya samskruti ko jagatguru ke pad par asin karne ke liye unhone vishwa ke anek deshon kaa bhraman kiya tathaa anek pracheen granthon ko ekatrit kiya. unhone 4 lakh shabdon vaala angreji-hindi takneekee shabdkosh ke nirmaan kaa mahaan kaary bhi kiya.
 bhartiya sahitya, samskruti or raajnneeti ke kshetra main aapaki dein vishisht evam ullekhneey he. bharat ke aarthik vikaas ke sambandh main bhi aapane pustaken likhi hai or unamem yah mat pratipaadit kiya he ki vastu ko centre maanakar kaary aarambh kiya janaa chahie.
 acharya raghuveer kaa janm 30 disambar 1902 ko rawalpindi main hua tha. punjab vishvavidhyalay, lahore se eme karne ke uparant unhone landan se pi-echdi kiya tathaa holland se di lit kiya. san 1931 main aapane dach bhashaa main upniveshwaad ke viruddh krantisamarthak granth likhaa, jisase hindeshia ke swatantraaa andolan ko vishesh prerana evam shakti mili.
 iske baad unke aarmabhik kaary kaa kendra lahore hi rahaa jahaan ve sanathan dharm kalege main sanskrit vibhaag ke adhyaksh the. ve apane aap main ek sanstha the. unhone san 1932 main lahore ke nikat ichra main international academy of indian culture kisthapana kar bhartiya samskruti ke anusandhan kaa kaary aarambh kiya. is kaary ke liye aapane europe, soviet sangh, china tathaa dakshin purvi asian deshon kii anek baar yatraayen kin. in yatraaon main aapane bhartiya samskruti vishyak apan vishesh drushti to rakhi hi, saath hi un deshon kii raajnneetik vichaardhaara tathaa bharat par padanevaale sambhavit prabhaavon ko bhi dhyaan main rakhaa. apane teen europe pravaason ke samay va uske baad ve vahaan ke adhikansh bharatvidon ke sampark main rahe. 1946 main ve ise nagpur le aaye. phir 1956 main unka yah saraswati vihaar dilli aa gaya.
 unke ek putr tathaa do putriyaan hai. apni mrityu ke purv hi unhone apane is mahaan kaary main apane putr, putr-badhu, putriyon evam damaad ko laga diya tha.
 apane jivan ke antim dashak main acharya raghuveer mongolia desh kii yatra par gaye. us samay unke anusandhan kaa vishay tha- mongolia kii bhashaa, sahitya, samskruti or dharm. vah itihaas jisamen chhathi shatabdi ke un bhartiya aacharyon kaa varnan he jo dharm kii jyoti liye mongol desh main gayi or 6000 sanskrit granthon kaa mongol bhashaa main bhashaantar kiya, jinke dwaara nirmit das lakh murtiyon, saat sau pachaas viharon main surakshit thim, jinke dwaara likhi athwa likhvai gayin battis lakh pandulipiyaan 1940 tak viharon main surakshit thim, lakhon prabhapat the. acharya ji in sab kaa avlokan karnaa chaahate the. mongol bhashaa main likhaa gaya vikramaditya, raja bhoj or krishna kii kathaayen ve apane saath laae.
 beesvin shatabdi main bharat se mongolia jane vaale ve pehle acharya the. 1956 main jab ve vahaan gaye to vahaan kii janata ke liye maano ek yugpravartak ghatana ghati ho. pradhanmantri se lekar vidwaan, patrkaar, janata-janardan kaa apaar sneh unhen mila. jis-jis tamboo main ve gaye, maataaon ne apane bacchon ko unki god main bitha diya, sab unka aashirwad paane ko aatur the.
 is yatra se ve apane saath teen lakh prishthon ke anu chitra laaye, pandulipiyaan or prabhapat laaye. pehali baar koi bhartiya mongolia se bharat-anupranit sahitya or kala-nidhiyaan lekar aayaa tha.
 acharya ji swatantraaa kaa udai hote hi sarvapratham avasar kii khoj main rahe ki bharat ke saanskrithik sakha deshon se pun: sambandh sthapit kar saken. acharya ji kaa mongolon main janaa kya tha, ve to anand-vibhor ho uthe ki kai shadiyon ke uparant bharat ke acharya ke charan unki bhoomi paavan kar rahe hai.
 janvari 1956 main acharya ji soviet sangh, siberia or mongol ganraajya kii yatra par gayi to vahaan sharir ko jamaa dene vaali thand thi. masco main chalane ke liye do vyaktiyon kaa sahaara lenaa padataa tha. garam baniyaan, oonee kameez, kot, overkot or uske upar rui se bharaa chamade kaa kot pahan kar bhi sardi se sharir kii raksha nahin ho paati thi. vahaan unhone changez khan ke vanshajon ke ati divya mandir dekhe jo ganeshji kii murtiyon se sushobhit the. mandiron main bhikshu upasna ke saath dhol or anya vaadya baja rahe the. mandiron ke baahar lataki choti-choti ghantiyaan madhur swar gunjaa rahi thim. mandiron ke bheetar bodhivruksh ko shishu kii bhaanti paala-posa jaataa tha. aguru or chandan se bani mahaghanti thi, shrivats se ankit vastra se dhake patal the, mandir ke baahar pile nejabutka phool the. nejabutka kaa arth he: mujhe bhul na janaa. chaaron ore him kaa dhaval samrajya tha.
 yahaan se acharya ji mongol bhashaa main anudit anek granth laaye jinamein kalidas kaa meghdoot, panini kaa vyakaran, amarkosh, dandi kaa kavyadarsh aadi sammilit hai. inamen se ek, "gison khan" arthath rajakrishna kii kathaon kaa unki suputree dow sushamaa lohia ne anuwaad kiya he. ve bharatiyon ko bhartiyata ke gaurav kii anubhuti karwaanaa chaahate the. iske liye unhone mongol-sanskrit or sanskrit-mongol kosh bhi likh daale. unhone mongol bhashaa kaa vyakaran bhi likhaa taaki bhavi peediyaan uskaa adhyayan kar saken.
 vahaan "aali-kali-bijaharam" naamak, sanskrit padhaane kii ek pustak acharya ji ko uplabdh hui. isamen laanchhaa or vavartul do lipiyon kaa prayog kiya gaya he. bharat main ye lipiyaan kho chuki hai. mongolia main buddha bhikshu sanskrit kii dharaniyon ko likhane or padhane ke liye is pustak kaa adhyayan kiya karte the. isamen sanskrit aksharon kaa tibeti or mongol lipiyon main lipyantar kar unheen bhashaaon main varnan prastut kiye gaye hai. or bhi aashcharya kii baat he ki isaki chapai china main hui thi. yah pustak maatr bharat ke china, mongolia or tibet ke saath saanskrithik sambandhon kii gaatha hi nahin sunaati apitu nevary, devanagari tathaa bengali lipiyon kaa vikaas jaanane main bhi sahaayak he.
 aap mahan koshkar tathaa bhashavid the. dow raghuveer jeevanaparyant angreji ke ekadhikaar ke viruddh sabhi bhartiya bhashaaon ke sanyukt morche ke nirmaan kii disha main karyrat rahe. vah keval hindi bhashaa main hi paarangat nahin the varan sanskrit, farsi, arabi, urdu, bangla, marathi, tamil, telugu, punjabi par bhi unka adhikaar tha. itnaa hi nahin, europe kii adhikansh bhashaaon par bhi unki acchhee pakad thi.
 aapane praayah chah lakh shabdon kii rachana kii he. aapaki shabdanirmaan kii paddati vaigyanik he. aapane vigyaan kii prayek shakha ke shabdon kii kosh-rachana kii he. san 1943 i. main aapane angl-hindi paribhaashik shabdkosh kaa pranayan or prakaashan kiya. san 1946 main madhyapradesh sarkaar ne aapako hindi or marathi ke vaigyanik granthon kii rachana kaa kaary saunpa, jise aapane purna dridhtaa tathaa yogyata se puraa kiya.
 apane rashtrabhasha hindi ko pratishthit karne kaa andolan hi nahin kiya apitu uske aadhaar ko bhi pusht or prashast kiya. samvidhan kii shabdaawalee ke kaaran aapkaa yash saare desh main fail gaya tha. aap anek varshon tak sansadeey hindi parishad ke mantri the.
 dow raghuveer ke koshkarya kii ek ore atyadhik prashansa hui, duusari ore atyadhik aalochana. vastut: yah prashansaneey kaary tha, jisko atyadhik shram se vaigyanik aadhaar par prastut kiya gaya. sampoornat: sanskrit par aadhaarit hone ke kaaran isaki vyaavhaarikta par andeh kiya jane laga. unhone sarvapratham bhashaa-nirmaan main yantrikta tathaa vaigyaniktaa ko sthaan diya. upsarg tathaa pratyayon ke dhaatuon ke yoga se lakhon shabd sahaj hi banaaye ja sakate hai:
 is prakriya ko kosh kii bhoomika main samajhaayaa. yadi maatr do sambhavit yoga len, mulaansh 400 or teen pratyay len to 8000 rup ban sakate hai, jabaki abhi tak maatr 340 yogon kaa upyog kiya gaya he. yahan shabd-nirmaan kii adbhut kshamta udghaatit hoti he. unhone vistaar se udhaaharan dekar samajhaayaa ki kis prakaar 'gam' dhaatu maatr se 180 shabd sahaj hi ban jate hai-
 aadi kuch udhaaharan hai. maatr 'i' dhaatu ke saath vibhinn ek athwa do upsarg jodakar 107 shabdon kaa nirmaan sambhav he. unhone spasht kiya ki 520 dhaatuon ke saath 20 upsargon tathaa 80 pratyayon ke yoga se lakhon shabdon kaa nirmaan kiya ja saktaa he. agar dhaatuon kii sankhya badha lee jaae to 1700 dhaatuon se 23800 moulik tathaa 84,96,24000 shabdon ko vyutpann kiya ja saktaa he.
 is prakaar sanskrit main shabd nirmaan kii adbhut kshamta he, jiskaa abhi nammaatr kaa hi upyog kiya ja sakaa he. ativaadee drushti se bachakar bhi lakhon aise saral shabdon ko prayog main laayaa ja saktaa he, jo hindi kii pravriti ke anukool hai.
 asaadhaaran vidvatta tathaa bahumukhi pratibha ke kaaran aap san 52 or 56 main rajyasabha ke sadsy chune gaye. iske purv rashtriya andolan main bhaag lene ke karan san 1941 main apko karawas kaa dand mila. raashtra kii swadhinata ke pashchaat uske nirmaan main aapkaa sadaiv sakriy sahyog rahaa. raajnneetik drushti se raashtra ke gaurav ko banaae rakhane ke liye aapane samay-samay par congress kii dalgat niti kii katu aalochana kii. sarakar kii pratiraksha, china, kashmir tathaa bhashaniti aadi ke sambandh main congress se aapkaa matbhed ho gaya or aap congress dal se pruthak ho gaye. bhartiya congress se alag ho aap jansangh main sammilit hue or iske adhyaksh chune gaye. san 1962 main aapane loksabhaa kaa chunaav ladaa tha kintu parajeet ho gaye. bhartiya jansangh ko aapke netritv main naveen shakti, prerana tathaa maan praapt hua. prabal rashtraprem, pragadh rashtrabhasha prem tathaa bhartiya samskruti ke punaruddharak ke rup main dow raghuveer sadaa sarvada shraddhapurvak samaran kiye jaayenge.
