 
 chhatrapati shivaji maharaj yaa shivaji raaje bhosle bharat ke raja evam ranneetikaar the jinhone 1674 main pashchim bharat main maratha samrajya kii neenv rakhi. unhone kai varsh aurangzeb ke mughal samrajya se sangharsh kiya. san 1674 main raigarh main unka rajbhishek hua or chhatrapati bane. shivaji ne apni anushaasit sena evam susangathit prashasnic ikaayiyon kii sahaayta se ek yogya evam pragatisheel prashasan pradaan kiya. unhone samar-vidya main anek navachaar kiye tathaa chhapamar yuddh kii nayi style viksit kii. unhone pracheen hindu raajnneetik prathaon tathaa darbari shishtacharon ko punerjeevit kiya or farsi ke sthaan par marathi evam sanskrit ko rajkaaj kii bhashaa banaaya.
 bharat ke swatantrata sangram main bahut se logon ne shivaji ke jeevancharit se prerana lekar bharat kii swatantrata ke liye apana tan, man dhan nyochhavar kar diya. aaj unki rajaniti ki tarj par nepal va bharat main shivasena naam kaa rajnatik paksh chalaa aa rahaa he.
 shivaji maharaj kaa janm 19 farvari 1630 main shivneri durg main hua tha.shahji bhonsle kii patni jijabai kii kokh se shivaji maharaj kaa janm 19 farvari 1630 ko shivneri durg main hua tha. shivneri kaa durg puna se uttar kii taraf junnar nagar ke paas tha. unka bachapan unki mata jijau maan sahib ke maargdarshan main beetaa. vah sabhi kalaon main maahir the, unhone bachapan main raajnneeti evam yuddh kii shiksha lee thi. ye bhonsle upjati ke the jo ki multah kshatriya maratha jati ke the. gagabhatta ke anusaar shivaji kaa vansh mewar ke prasiddh guhil sisodiya vansh se miltaa he. shivaji ke kaaran hi samast maratha samudaay ko kshatriya hone kaa darja mila he. unke pita apratim shoorveer the or unki duusari patni tukabai mohite thim. unki mata ji jijabai jadhav kul main utpann asaadhaaran pratibhashali thi or unke pita ek shaktishaalee samant the. shivaji maharaj ke charitra par mata-pita kaa bahut prabhaav padaa. bachapan se hi ve us yug ke vaataavaran or ghatnaon ko bhalee prakaar samajhane lage the. shaasha varg kii karatuuton par ve jhallaate the or baichaiyn ho jate the. unke bal-hriday main swadhinata kii lau prajjwalit ho gayi thi. unhone kuch swamibhakt saathiyon kaa sanghathan kiya. avasthaa badhane ke saath videshi shashan kii bediyaan tod phenkane kaa unka sankalp prabalatar hota gaya. chhatrapati shivaji maharaj kaa vivaah san 14 may 1640 main saibai nimbalkar ke saath laal mahal, puna main hua tha.
 us samay bijapur kaa rajya aapasi sangharsh tathaa videshi akramanakal ke daur se guzar rahaa tha. aise samrajya ke sultan kii seva karne ke badale unhone maawalon ko bijapur ke kilaaf sangathit karne lage. mawal pradesh pashchim ghat se judaa he or koi 150 kilometre lambaa or 30 kilometre chaudaa he. ve sangharmpurn jivan vyateet karne ke kaaran kushal yoddha maane jate hai. is pradesh main maratha or sabhi jati ke log rahete hai. shivaji maharaj in sabhi jati ke logon ko lekar maawalon naam dekar sabhi ko sangathit kiya or unase sampark kar unke pradesh se parichit ho gaye the. mawal yuvakon ko laakar unhone durg nirmaan kaa kaary armbh kar diya tha. maawalon kaa sahyog shivaji maharaj ke liye baad main utana hi mahatvapurn sabit hua jitna shershah suri ke liye afagaanon kaa saath.us samay bijapur aapasi sangharsh tathaa mughalon ke akraman se pareshaan tha. bijapur ke sultan adilshaah ne bahut se durgon se apni sena hataakar unhen sthaneey shaskaon yaa samanton ke haath saunp diya tha. jab adilshaah biimaar padaa to bijapur main araajaktaa fail gai or shivaji maharaj ne avasar kaa laabh uthaakar bijapur main pravesh kaa nirnay liya. shivaji maharaj ne iske baad ke dinon main bijapur ke durgon par adhikaar karne kii niti apanaai. sabase pehla durg tha torana kaa durg.
 torana kaa durg puna ke dakshin pashchim main 30 kilometre kii duuri par tha. shivaji ne sultan adilshaah ke paas apana doot bhejkar khabar bhijwai kii ve pehle kiledaar kii tulana main behatar rakam dene ko taiyaar hai or yah kshetra unhen saunp diya jaye. unhone adilshaah ke darbariyon ko pehle hi rishwat dekar apane paksh main kar liya tha or apane darbariyon kii salaah ke mutabik adilshaah ne shivaji maharaj ko us durg kaa adhipati bana diya. us durg main mili sampatti se shivaji maharaj ne durg kii surakshatmak kamiyon kii marammat kaa kaam karavaaya. isse koi 10 kilometre dur rajgad kaa durg tha or shivaji maharaj ne is durg par bhi adhikaar kar liya.
 shivaji maharaj kii is samrajya vistaar kii niti kii bhanak jab adilshaah ko mili to vah kshubdh hua. usne shahji raaje ko apane putr ko niyantran main rakhane ko kaha. shivaji maharaj ne apane pita kii parvaah kiye bina apane pita ke kshetra kaa prabandh apane haathon main le liya or niyamit lagaan band kar diya. rajgad ke baad unhone chaakan ke durg par adhikaar kar liya or uske baad kondana ke durg par. kondana par adhikaar karte samay unhen ghoose deni padi.usake baad aurangzeb ne mirzaraja jaisingh ko bhejkar 23 kilon par kabja kiya baad main shiji maharaj ke mawala tanaji malusre ne kondhana durg par kabja kiya par us yuddh main vah viragati ko praapt hua uski yaad main kondana par adhikaar karne ke baad uskaa naam singhgarh rakhaa gaya. shahji raaje ko puna or soopa kii jagiradaari di gai thi or soopa kaa durg unke sambandhi baaji mohite ke haath main thi. shivaji maharaj ne raat ke samay soopa ke durg par akraman karke durg par adhikaar kar liya or baaji mohite ko shahji raaje ke paas karnataka bhej diya. uski sena kaa kuch bhaag bhi shivaji maharaj kii seva main aa gaya. isi samay purandar ke kiledaar kii mrityu ho gai or kile ke uttaradhikaar ke liye uske teenon beton main ladaai chhid gai. do bhaaiyon ke nimantran par shivaji maharaj purandar pahunche or kootneeti kaa sahaara lete hue unhone sabhi bhaaiyon ko bandi bana liya. is tarah purandar ke kile par bhi unka adhikaar sthapit ho gaya. ab tak kii ghatana main shivaji maharaj ko koi yuddh yaa khunkhraba nahin karnaa padaa tha. 1647 isvi tak ve chaakan se lekar nira tak ke bhubhag ke bhi adhipati ban chuke the. apni badi sainik shakti ke saath shivaji maharaj ne maidani ilaakon main pravesh karne kii yojana banaai.
 ek ashwarohi sena kaa gathan kar shivaji maharaj ne aabaaji sonder ke netritv main konkan ke viruddh ek sena bheji. aabaaji ne konkan sahit nau anya durgon par adhikaar kar liya. iske alaava taala, mosmala or raiti ke durg bhi shivaji maharaj ke adheen aa gaye the. lut kii sari sampatti raigarh main surakshit rakhi gai. kalyaan ke governor ko mukt kar shivaji maharaj ne kolaba kii ore rukh kiya or yahan ke pramukhon ko videshiyon ke kilaaf yuddh ke liye uksaaya.
 bijapur kaa sultan shivaji maharaj kii harkaton se pehle hi aakrosh main tha. usne shivaji maharaj ke pita ko bandi banane kaa aadesh de diya. shahji raaje us samay karnataka main the or ek vishwasghaatee sahaayak baaji ghorpade dwaara bandi banaakar bijapur laae gaye. un par yah bhi aarope lagaaya gaya ki unhone qutubashah kii seva praapt karne kii koshish kii thi jo golconda kaa shaasha tha or is kaaran adilshaah kaa shatru. bijapur ke do saradaaron kii madhyasthata ke baad shahaji maharaj ko is shart par mukt kiya gaya ki ve shivaji maharaj par lagaam kasenge. agle chaar varshon tak shivaji maharaj ne bijipur ke kilaaf koi akraman nahin kiya. is dauraan unhone apni sena sangathit kii.
 shahji kii mukti kii sharton ke mutabik shivaji rajane bijapur ke kshetron par akraman to nahin kiya par unhone dakshin-pashchim main apni shakti badhaane kii cheshtaa kii. par is kram main jaavali kaa rajya baadha kaa kaam kar rahaa tha. yah rajya satara ke sudur uttar pashchim main vama or krishna nadi ke bich main sthit tha. yahan kaa raja chandrarav more tha jisane ye jaagir shivaji se praapt kii thi. shivaji ne more shaasha chandrarav ko swaraj main shamil hone ko kaha par chandrarav bijapur ke sultan ke saath mil gaya. san 1656 main shivaji ne apni sena lekar jaavali par akraman kar diya. chandrarav more or uske donon putron ne shivaji ke saath ladaai kii par ant main ve bandi bana liye gaye par chandrarav bhaag gaya. sthaneey logon ne shivaji ke is krity kaa virodh kiya par ve vidroh ko kuchalane main safal rahe. isse shivaji ko us durg main sangrahit aath vanshon kii sampatti mil gai. iske alaava kai mawal sainik murarabaji deshpandey bhi shivaji kii sena main sammilit ho gaye.
 shivaji ke bijapur tathaa mughal donon shatru the. us samay shahzada aurangzeb dakkan kaa soobedaar tha. isi samay 1 navambar 1656 ko bijapur ke sultan adilshaah kii mrityu ho gai jiske baad bijapur main araajaktaa kaa maahaul paidaa ho gaya. is sthiti kaa laabh uthaakar aurangzeb ne bijapur par akraman kar diya or shivaji ne aurangzeb kaa saath dene kii bajaay usapar dhaava bol diya. unki sena ne junnar nagar par akraman kar dher sari sampatti ke saath 200 ghode lut liye. ahmednagar se 700 ghode, chaar hathi ke alaava unhone gunda tathaa racin ke durg par bhi lutpaat machaai. iske parinamswaroop aurangzeb shivaji se khafaa ho gaya or maitri vaarta samaapt ho gai. shahjahan ke aadesh par aurangzeb ne bijapur ke saath sandhi kar lee or isi samay shahjahan biimaar pad gaya. uske vyaadhigrast hote hi aurangzeb uttar bharat chalaa gaya or vahaan shahjahan ko kaid karne ke baad mughal samrajya kaa shah ban gaya.
 dakshin bharat main aurangzeb kii anupasthiti or bijapur kii dawandol raajnneetik sthit ko jaanakar shivaji ne samarji ko zanjeera par akraman karne ko kaha. par zanjeera ke siddiyon ke saath unki ladaai kai dinon tak chali. iske baad shivaji ne khud zanjeera par akraman kiya or dakshin konkan par adhikaar kar liya or daman ke portugaliyon se vaarshik kar ekatra kiya. kalyaan tathaa bhiwandi par adhikaar karne ke baad vahaan nausainik adda bana liya. is samay tak shivaji 40 durgon ke maalik ban chuke the.
 idhar aurangzeb ke agra laut jane ke baad bijapur ke sultan ne bhi raahat kii saans lee. ab shivaji hi bijapur ke sabase prabal shatru rah gaye the. shahji ko pehle hi apane putr ko niyantran main rakhane ko kaha gaya tha par shahji ne isamen apni asamarthta jaahir kii. shivaji se nipatane ke liye bijapur ke sultan ne abdullah bhatari ko shivaji ke viruddh bheja. afajal ne 120000 sainikon ke saath 1659 main kooch kiya. tulajapur ke mandiron ko nasht karata hua vah satara ke 30 kilometre uttar vaai, shirval ke najadik tak aa gaya. par shivaji pratapgarh ke durg par hi rahe. afjal khan ne apane doot krishnaji bhaskar ko sandhi-vaarta ke liye bheja. usne uske marfat ye sandesh bhijwaya ki agar shivaji bijapur kii adheenta sweekaar kar le to sultan use un sabhi kshetron kaa adhikaar de denge jo shivaji ke niyantran main hai. saath hi shivaji ko bijapur ke darbar main ek sammanit pad praapt hoga. haalanki shivaji ke mantri or salaahkaar as sandhi ke paksh main the par shivaji ko ye vaarta raas nahin ai. unhone krishnaji bhaskar ko uchit sammaan dekar apane darbar main rakh liya or apane doot gopinath ko vastusthiti kaa jayja lene afjal khan ke paas bheja. gopinath or krishnaji bhaskar se shivaji ko aisa laga ki sandhi kaa shadyantra rachakar afjal khan shivaji ko bandi bananaa chahta he. atah unhone yuddh ke badale afjal khan ko ek bahumoolya uphaar bheja or is tarah afjal khan ko sandhi vaarta ke liye raji kiya. sandhi sthal par donon ne apane sainik ghaat lagaakar rakhe the milane ke sthaan par jab donon mili tab afjal khan ne apane katyar se shivaji pe waar kiya bachaav main shivaji ne afjal khan ko apane vastron vaghankho se maar diya . 
 afjal khan kii mrityu ke baad shivaji ne panhala ke durg par adhikaar kar liya. iske baad pavangadh or vasantgarh ke durgon par adhikaar karne ke saath hi saath unhone rustam khan ke akraman ko vifal bhi kiya. isse rajapur tathaa daawul par bhi unka kabja ho gaya. ab bijapur main aatank kaa maahaul paidaa ho gaya or vahaan ke samanton ne aapasi matbhed bhulaakar shivaji par akraman karne kaa nishchay kiya. 2 oktober 1665 ko bijapuri sena ne panhala durg par adhikaar kar liya. shivaji sankat main funs chuke the par raatri ke andhkaar kaa laabh uthaakar ve bhaagane main safal rahe. bijapur ke sultan ne swayan kaman samhaalkar panhala, pavangadh par apana adhikaar waapas le liya, rajapur ko lut liya or shringargarh ke pradhan ko maar daalaa. isi samay karnataka main siddijohar ke vidroh ke kaaran bijapur ke sultan ne shivaji ke saath samjhauta kar liya. is sandhi main shivaji ke pita shahji ne madhyasthata kaa kaam kiya. san 1662 main hui is sandhi ke anusaar shivaji ko bijapur ke sultan dwaara swatantra shaasha kii manyata mili. isi sandhi ke anusaar uttar main kalyaan se lekar dakshin main ponda tak kaa or purv main indapur se lekar pashchim main daawul tak kaa bhubhag shivaji ke niyantran main aa gaya. shivaji kii sena main is samay tak 30000 paidal or 1000 ghudsavaar ho gaye the.
 uttar bharat main badshaah banane kii hode khatm hone ke baad aurangzeb kaa dhyaan dakshin kii taraf gaya. wo shivaji kii badhati prabhutaa se parichit tha or usne shivaji par niyantran rakhane ke udyeshy se apane mamaa shysta khan ko dakshin kaa soobedaar niyukt kiya. shyska khan apane 1,50,000 phoj lekar soupan or chaakan ke durg par adhikaar kar puna pahunch gaya. usne 3 saal tak mawal main lutmar ki. ek raat shivaji ne apane 350 mavalo ke saath unpar hamalaa kar diya. shysta to khidki ke raste batch nikalne main kaamyaab rahaa par use isi kram main apni chaar anguliyon se haath dhonaa padaa. shysta khan ke putr, tathaa chalis rakshakon or anginat sainikon kaa katl kar diya gaya. is ghatana ke baad aurangzeb ne shysta ko dakkan ke badale bengal kaa soobedaar bana diya or shahjada muajjam shysta kii jagah lene bheja gaya.
 is jeet se shivaji kii pratishtha main vruddhi hui. 6 saal shaista khan ne apni 150000 fuj lekar raja shivaji kaa pura mulukh jalaakar tabah kar diya tha. is liye us kaa harjaana vasuul karne ke liye shivaji ne mughal kshetron main lutpaat machaana armbh kiya. surat us samay pashchimi vyapaariyon kaa garh tha or hindustani musalamaanon ke liye haj par jane kaa dwaar. yah ek samrudh nagar tha or iskaa bandargah bahut mahatvapurn tha. shivaji ne chaar hajaar kii sena ke saath 1664 main chah dinon tak surat ke dhanadya vyapaariyon ko lutaa. aam aadmi ko unhonen nahin lutaa or phir laut gaye. is ghatana kaa zikr dach tathaa angrejon ne apane lekhon main kiya he. us samay tak europea vyapaariyon ne bharat tathaa anya asian deshon main bas gayi the. nadir shah ke bharat par akraman karne tak kisi bhi europea shakti ne bhartiya mughal samrajya par akraman karne kii nahin sochi thi.
 surat main shivaji kii lut se khinn hokar aurangzeb ne inayat khan ke sthaan par gayasuddin khan ko surat kaa faujadaar niyukt kiya. or shahjada muajjam tathaa upasenapati raja jaswant singh kii jagah diler khan or raja jaisingh kii niyukti kii gai. raja jaisingh ne bijapur ke sultan, europea shaktiyaan tathaa chote samanton kaa sahyog lekar shivaji par akraman kar diya. is yuddh main shivaji ko haani hone lagi or haar kii sambhaavna ko dekhte hue shivaji ne sandhi kaa prastaav bheja. june 1665 main hui is sandhi ke mutabik shivaji 23 durg mughalon ko de denge or is tarah unke paas keval 12 durg batch jaayenge. in 23 durgon se hone vaali aamadani 4 lakh hun salanaa thi. balaghat or konkan ke kshetra shivaji ko milenge par unhen iske badale main 13 kishton main 40 lakh hun adaa karne honge. iske alaava prativarsh 5 lakh hun kaa rajasav bhi ve denge. shivaji swayan aurangzeb ke darbar main hone se mukt rahenge par unke putr shambhaji ko mughal darbar main khidamat kerani hogi. bijapur ke kilaaf shivaji mughalon kaa saath denge.
 shivaji ko agra bulaayaa gaya jahaan unhen laga ki unhen uchit sammaan nahin mil rahaa he. iske kilaaf unhone apana rosh bhare darbar main dikhaaya or aurangzeb par vishwasghaat kaa aarope lagaaya. aurangzeb isse kshubdh hua or usne shivaji ko nazarkaid kar diya or unpar 5000 sainikon ke pehre laga diye. kuch hi dinon baad raja shivaji ko maar daalane kaa iraadaa aurangzeb kaa tha. lekin apane ajod saahas ore yukti ke saath shivaji or sambhaaji donon isse bhaagane main safal rahe. sambhaaji ko mathura main ek vishwasi brahman ke yahan chhod shivaji maharaj banaras, gayi, puri hote hue sakushal rajgad pahunch gaye . isse maraathon ko navajivan sa mil gaya. aurangzeb ne jaisingh par shaq karke uski hatya vish dekar karvaa daali. jaswant singh ke dwaara pahal karne ke baad san 1668 main shivaji ne mughalon ke saath duusari baar sandhi kii. aurangzeb ne shivaji ko raja kii manyata di. shivaji ke putr shambhaji ko 5000 kii manasabadari mili or shivaji ko puna, chaakan or soopa kaa jila lautaa diya gaya. par, singhgarh or purandar par mughalon kaa adhipaty bana rahaa. san 1670 main surat nagar ko duusari baar shivaji ne lutaa. nagar se 132 lakh kii sampatti shivaji ke haath lagi or lautate vakt unhone mughal sena ko surat ke paas phir se haraaya.
 san 1674 tak shivaji ne un saare pradeshon par adhikaar kar liya tha jo purandar kii sandhi ke antargat unhen mughalon ko dene pade the. pashchimi maharashtra main swatantra hindu raashtra kii sthapana ke baad shivaji ne apana rajbhishek karnaa chaha, parantu muslim sainiko ne brahamanon ko dhamkee di ki jo bhi shivaji kaa rajbhishek karegaa unki hatya kar di jaayegi. jab ye baat shivaji tak pahunchi kii mughal sardaar aise dhamkee de rahe he tab shivaji ne ise ek chunauti ke rup me liya or kaha kii ab wo us rajya ke brahamn se hi abhishek karavaayenge jo mughalon ke adhikaar main he. shivaji ke nijee sachiv balaji ji ne kaashi main teen duto ko bheja, cunki kaashi mughal samrajya ke adheen tha. jab duuton ne sandesh diya to kaashi ke brahamn kaaphi prasann huye. kintu mughal sainiko ko yah baat pataa chal gai tab un brahmano ko pakad liya. parantu yukti purvak un brahmanon ne mughal sannico ke samaksh un duuton se kaha ki shivaji koun he ham nahin jaanate he. ve kis vansh se hai ? duuton ko pataa nahin tha isaliye unhone kaha hamen pataa nahin he. tab mughal sainiko ke sardaar ke samaksh un brahmanon ne kaha ki hamen kahin anyatra janaa he, shivaji kis vansh se hai aapane nahin bataaya at: aise main ham unke rajbhishek kaisekar sakate hai. ham to tirth yatra par ja rahe hai or kashika koi anya brahman bhi rajbhishek nahin karegaa jab tak raja kaa purna parichay na ho at: aap waapas ja sakate hai. mughal sardaar ne khush hoke brahmano ko chod diya or duto ko pakad kar aurangzeb ke paas dilli bhejne kii sochi par wo bhi chup ke se nikal bhaage. waapas laut kar unhone ye baat balaji aav tathaa shivaji ko bataai. parantu aashcharya janak rup se do din baad vahi brahman apane shishyon ke saath raigarh pahuchen ore shivaji kaa rajbhishek kiya. iske baad mughalo ne foot daalane kii koshis kii or shivaji ke rajbhishek ke baad bhi puna ke brahmanon ko dhamkee di kaha ki shivaji ko raja maanane se manaa karo. taaki praja bhi ise na maane !! lekin unki nahin chali. shivaji ne ashtapradhan mandal kii sthapana kii.  vibhinn rajyon ke duuton, pratinidhiyon ke alaava videshi vyapaariyon ko bhi is samaaroh main aamantrit kiya gaya. par unke rajbhishek ke 12 din baad hi unki mata kaa dehanth ho gaya tha is kaaran se 4 oktober 1674 ko duusari baar shivaji ne chhatrapati kii oopaadhi grahan kii. do baar hue is samaaroh main lagbhag 50 lakh rupee kharch hue. is samaaroh main hindu swaraj kii sthapana kaa udghosh kiya gaya tha. vijaynagar ke patan ke baad dakshin main yah pehla hindu samrajya tha. ek swatantra shaasha kii tarah unhone apane naam kaa sikaa chalavaaya. iske baad bijapur ke sultan ne konkan vijay ke liye apane do senadhishon ko shivaji ke viruddh bheja par ve asafal rahe.
 
 san 1677-78 main shivaji kaa dhyaan karnataka kii ore gaya. bombay ke dakshin main konkan, tungabhadra nadi ke pashchim main belgaum tathaa dharwar kaa kshetra, mysore, vailari, trichur tathaa zinji par adhikaar karne ke baad 4 april, 1680 ko shivaji kaa dehant ho gaya.
 teen saptaah kii beemaari ke baad shivaji kii mrityu 3 april 1680 main hui. us samay shivaji ke uttaradhikaar sambhaji ko mili. shivaji ke jyeshtha putr sambhaji the or dusi patni se rajaraam naam ek doosraa putr tha. us samay rajaraam kii umr maatr 10 varsh thi atah maraathon ne shambhaji ko raja maan liya. us samay aurangzeb raja shivaji kaa dehant dekhakar apni puure bharat par rajya karne ki abhilasha se apni 5,00,000 sena sagar lekar dakshin bharat jeetne niklaa. aurangzeb ne dakshin main atehi adilshaahi 2 dino main ore qutubashhi 1 hi dino main khatam kar di. par raja sambhaji ke netritv main marathao ne 9 saal yuddh karte huye apni swatantrata barkaraar rakhi. aurangzeb ke putr shahjada akbar ne aurangzeb ke kilaaf vidroh kar diya. sambhaji ne usko apane yahan sharan di. aurangzeb ne ab phir joardaar tareeke se sambhaji ke kilaaf akraman karnaa shuru kiya. usne antatah 1689 main sambhaji ke bivi ke sage bhai ne yane ganoji shirke kii mukhabari se sambhaji ko mukarav khan dwaara bandi bana liya. aurangzeb ne raja sambhaji se badasluki kii or bura haal kar ke maar diya. apni raja ko aurangzeb ne badasluki or buree haal maaraa hua dekhakar pura maratha swarajya krodhit hua. unhone apni puri takat se teesraa rajaraam ke netritv main mughalon se sangharsh jari rakhaa. 1700 isvi main rajaraam kii mrityu ho gai. uske baad rajaraam kii patni tarabai 4 varshiya putr shivaji dwitiya kii sangrakshika banakar raaj karti rahi. aakhirkaar 25 saal maratha swarajya ke yuddh lad ke thake huye aurangzeb kii usee chhatrapati shivaji ke swarajya main dafan huye.
 shivaji ko ek kushal or prabud samraat ke rup main janaa jaataa he. yadhyapi unako apane bachapan main parmparik shiksha kuch khaas nahin mili thi, par ve bhartiya itihaas or raajnneeti se suparichit the. unhone shukracharya tathaa kautilya ko adarsh maanakar kootneeti kaa sahaara lenaa kai baar uchit samajha tha. apane samakaleen mughalon kii tarah vah bhi nirankush shaasha the, arthath shashan kii samoochee bagdor raja ke haath main hi thi. par unke prashaskeey kaaryon main madad ke liye aath mantriyon kii ek parishad thi jinhen ashtapradhan kaha jaataa tha. isamen mantriyon ke pradhan ko peshwa kehete the jo raja ke baad sabase pramukh hasti tha. amaatya vitt or rajasav ke kaaryon ko dekhtaa tha to mantri raja kii vyaktigat dainandini kaa khyal rakhaata tha. sachiv dafatari kaam karte the jisame shahi muhar lagaana or sandhi patron kaa aalekh taiyaar karnaa shaamil hote the. sumant videsh mantri tha. sena ke pradhan ko senapati kehete the. daan or dharmik maamalon ke pramukh ko panditrao kehete the. nyaayadhish nyaayik maamalon kaa pradhan tha.
 maratha samrajya teen yaa chaar vibhaagon main vibhakt tha. prayek praant main ek soobedaar tha jise prantapati kaha jaataa tha. harek soobedaar ke paas bhi ek ashtapradhan samiti hoti thi. kuch praant keval karadaata the or prashasan ke maamle main swatantra. nyaayavyavastha pracheen paddati par aadhaarit thi. shukracharya, kautilya or hindu dharamshastron ko aadhaar maanakar nirnay diya jaataa tha. gaanv ke patel faujadaari mukademon kii jaanch karte the. rajya kii aay kaa saadhan bhoomikar tha par chouth or sardeshmukhi se bhi rajasav vasula jaataa tha. 'chouth' padosi rajyon kii suraksha kii guarantee ke liye vasule jane vaala kar tha. shivaji apane ko maraathon kaa sardeshmukh kahata the or isi haisiyat se sardeshmukhi kar vasula jaataa tha.
 rajbhishek ke baad unhone apane ek mantri ko shaskeey upyog main aane vaale farsi shabdon ke liye upyukt sanskrit shabd nirmit karne kaa kaary saunpa. ramachandra amaatya ne dhundhiraj naamak vidwaan kii sahaayta se 'rajyavyavahaarkosh' naamak granth nirmit kiya. is kosh main 1380 farsi ke prashasnic shabdon ke tulya sanskrit shabd the. isamen ramachandra ne likhaa he-
 shivaji ek samarpit hindu the tathaa vah dharmik sahishnu bhi the. unke samrajya main musalamaanon ko dharmik swatantraaa thi. kai masjidon ke nirmaan ke liye shivaji ne anudaan diya. hindu panditon kii tarah musalmaan santon or fakiron ko bhi sammaan praapt tha. unki sena main musalmaan sainik bhi the. shivaji hindu sankruti ko badhaava dete the. parmparik hindu mulyon tathaa shiksha par bal diya jaataa tha. vah apane abhiyaanon kaa armbh bhi akasar dashahra ke avasar par karte the.
 shivaji maharaj ko apane pita se swaraj kii shiksha hi mili jab bijapur ke sultan ne shahji raaje ko bandi bana liya to ek adarsh putr kii tarah unhone bijapur ke shah se sandhi kar shahji raaje ko chhudvaa liya. isse unke charitra main ek udaar avyav hojar aata he. usek baad unhone pita kii hatya nahin karwaai jaisaa ki anya samraat kiya karte the. shahji raaje ke marane ke baad hi unhone apana rajbhishek karavaaya hanlanki wo us samay tak apane pita se swatantra hokar ek bade samrajya ke adhipati ho gayi the. unke netritv ko sab log sweekaar karte the yahi kaaran he ki unke shasankaal main koi aantarik vidroh jaisi pramukh ghatana nahin hui thi.
 vah ek achche senanayake ke saath ek achche kootneetijna bhi the. kai jagahon par unhone sidhe yuddh ladane kii bajaay yuddh se bhaag liya tha. lekin yahi unki kootneeti thi, jo har baar bade se bade shatru ko maat dene main unka saath detii rahi.
 shivaji maharaj kii "ganimi kawa" naamak kootneeti, jisamen shatru par achaanak akraman karke use haraaya jaataa he, vilobhaniyata se or aadarsahit yaad kiya jaataa he.
 shivaji maharaj ke gaurav main ye panktiyaan prasiddh hai-
