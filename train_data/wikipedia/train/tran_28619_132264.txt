 
 mahabharat hinduon kaa ek pramukh kavy granth he, jo smriti ke itihaas varg main aata he. kabhi kabhi ise keval "bharat" kaha jaataa he. yah kavyagranth bharat kaa anupam dharmik, puranic, aitihaasik or darshanik granth hai. vishwa kaa sabase lanbaa yah saahitiyik granth or mahakavy, hindu dharm ke mukhyatam granthon main se ek he. is granth ko hindu dharm main pancham veda mana jaataa he. yadhyapi ise sahitya kii sabase anupam kritiyon main se ek mana jaataa he, kintu aaj bhi yah granth prayek bhartiya ke liye ek anukaraniya strot he. yah kriti pracheen bharat ke itihaas kii ek gaatha he. isi main hindu dharm kaa pavithratam granth bhagavadgita sannihit he. puure mahabharat main lagbhag 1,10,000 shloke hai, jo unani kaavyon elliod or odissi se pariman main das guna adhik hai.
 hindu manyataon, puranic sandarbho evam swayan mahabharat ke anusaar is kavy kaa rachanaakaar vedavyas ji ko mana jaataa he. is kavy ke rachayita vedavyas ji ne apane is anupam kavy main vedon, vedangon or upanishdon ke guhyatam rahasyon kaa nirupan kiya hai. iske atirikt is kavy main nyaay, shiksha, chikitsa, jyotish, yudhniti, yogashastra, arthshaastra, vaastushastra, shilpashaastra, kaamshaastra, khagolavidya tathaa dharamshastra kaa bhi vistaar se varnan kiya gaya hai.
 vedavyas ji ko mahabharat puraa rachane main 3 varsh lag gayi the, iskaa kaaran yah ho saktaa he ki us samay lekhan lipi kala kaa itnaa vikaas nahi hua tha, us kaal main rishiyon dwaara vaidic granthon ko peedi dar peedi paramparaagat maukhik rup se yaad karke surakshit rakhaa jaataa tha. us samay sanskrit rishiyon kii bhashaa thi or brahmi aam bolchaal kii bhashaa hua karti thi. is prakaar rishiyon dwaara sampoorn vaidic sahitya maukhik rup se yaad kar peedi dar peedi sahastron varshon tak yaad rakhaa gaya. phir dhire dhire jab samay ke prabhaav se vaidic yug ke patan ke saath hi rishiyon kii vaidic saahitiyon ko yaad rakhane kii style lupt ho gayi tab se vaidic sahitya ko pandulipiyon par likhakar surakshit rakhane kaa prachlan ho gaya. yah sarvamaanya he ki mahabharat kaa aadhunik rup kai avasthaaon se guzar kar bana he. vidwaanon dwaara isaki rachana kii chaar praarambhik avasthaaen pahachaani gayi hai. ye avasthaaen sambhavit rachana kaal kram main nimna likhit hai:
 saraswati nadi
 dwarka
 devin saraswatin chaiv tato jayamudirayet.. 
 
 mahabharat chandravanshiyon ke do pariwaron kaurav or pandav ke bich hue yuddh kaa vrittant he. 100 kaurav bhaaiyon or paanch pandav bhaaiyon ke bich bhoomi ke liye jo sangharsh chalaa usase antat: mahabharat yuddh kaa srijan hua. is yuddh kii bhartiya or pashchimi vidwaanon dwaara kai bhinn bhinn nirdhaarit kii gayi tithiyaan nimnlikhit hai-
 mukhya ullekh :mahabharat kii vistrut katha
 puraanon ke anusaar brahma ji se atri, atri se chandramaa, chandramaa se budh or budh se ila-nandan pururava kaa janm hua. unase aayu, aayu se raja nahush or nahush se yayati utpann hue. yayati se puru hue. puru ke vansh main bharat or bharat ke kul main raja kuru hue. kuru ke vansh main shantanu hue. shantanu se ganganandan bhishma utpann hue. shantanu se satyavati ke garbh se chitrangad or vichitraveery utpann hue the. chitrangad naam vaale gandharv ke dwaara maare gayi or raja vichitraveery rajyakshma se grast ho swargavaasi ho gayi. tab satyavati kii ajna se vyasaji ne niyog ke dwaara ambika ke garbh se dhritarashtra or ambalika ke garbh se pandu ko utpann kiya. dhritarashtra ne gandhari dwaara sau putron ko janm diya, jinamein duryodhana sabase bada tha or pandu ke yudhistor, bhim, arjuna, nakul, sahadev aadi paanch putr hue. dhritarashtra janm se hi netraheen the, atah unki jagah par pandu ko raja banaaya gaya. ek baar van main akhet khelte hue pandu ke baan se ek maithunarat mrigarupadhari rishi kii mrityu ho gayi. us rishi se shaapit ho ki "ab jab kabhi bhi tu maithunarat hoga to teri mrityu ho jaayegi", pandu atyant duhkhi hokar apni raniyon sahit samast vaasanaon kaa tyaag karke tathaa hastinapur main dhritarashtra ko apana kaa pratinidhi banaakar van main rahane lagen. 
 raja pandu ke kehane par kunti ne durvasa rishi ke diye mantra se dharm ko aamantrit kar unase yudhisthir or kaalaantar main vayudev se bhim tathaa indra se arjuna ko utpann kiya. kunti se hi us mantra kii diksha le maadri ne ashwanikumaron se nakul tathaa sahadev ko janm diya. ek din raja pandu maadri ke saath van main sarita ke tat par bhraman karte hue pandu ke man chanchal ho jane se maithun main pravruth huye jisase shaapvash unki mrityu ho gai. maadri unke saath sati ho gai kintu putron ke paalan-poshan ke liye kunti hastinapur laut ai. kunti ne vivaah se pehle surya ke ansh se karn ko janm diya or loklaj ke bhay se karn ko ganga nadi main baha diya. dhritarashtra ke sarathi adhirath ne use bachaakar uskaa paalan kiya. karn kii ruchi yudhkala main thi atah dronacharya ke manaa karne par usne parashuram se shiksha praapt kii. shakuni ke chhalkapat se duryodhana ne pandavon ko bachapan main kai baar maarane kaa praytn kiya tathaa yuvavastha main bhi jab yudhisthir ko yuvaraj bana diya gaya to laksh ke bane hue ghar laakshagrah main pandavon ko bhejkar unhen aag se jalaane kaa praytn kiya, kintu vidura kii sahaayta ke kaaran se ve us jalte hue grih se baahar nikal gayi. 
 pandav vahaan se ekachakra nagari gayi or muni kaa vesh banaakar ek brahman ke ghar main nivas karne lage. phir vyas ji ke kehane par ve paanchal rajya main gayi jahaan draupadi kaa swayamvar honevaala tha. vahaan ek ke baad ek sabhi raajaaon evam rajkumaron ne machhlee par nishaanaa saadhane kaa prayaas kiya kintu safalataa haath na lagi. tatpashchaat arjuna ne tailpaatr main pratibimb ko dekhte huye ek hi baan se matsay ko bhed daalaa or draupadi ne aage bad kar arjuna ke gale main varmala daal deen. mata kunti ke vachananusaar paanchon pandavon ne draupadi ko patnirup main praapt kiya. draupadi ke swayamvar ke samay duryodhana ke saath hi saath drupad,dhridhyumna evam anek anya logon ko andeh ho gaya tha ki ve paanch brahman pandav hi hai. atah unki pariksha karne ke liye drupad ne unhen apane rajaprasaad main bulaayaa. rajaprasaad main drupad evam dhridhyumna ne pehle rajkosh ko dikhaaya kintu pandavon ne vahaan rakhe ratnabhushanon tathaa ratna-maaniky aadi main kisi prakaar kii ruchi nahin dikhaai. kintu jab ve shastraagaar main gayi to vahaan rakhe astr-shastron main un sabhi ne bahut adhik ruchi dikhaayi or apni pasand ke shastron ko apane paas rakh liya. unke kriya-kalap se drupad ko vishwaas ho gaya ki ye brahmanon ke rup main pandav hi hai. 
 draupadi swayamvar se purv vidura ko chhodkar sabhi pandavon ko mrit samajhane lage or is kaaran dhritarashtra ne duryodhana ko yuvaraj bana diya.grihayuddh ke sankat se bachane ke liye yudhisthir ne dhritarashtra dwaara die khandahar swarup khandav van ko aadhe rajya ke rup main sweekaar kar liya. vahaan arjuna ne shrikrishna ke saath milakar samast devataaon ko yuddh main parrast karte hue khandvavan ko jala diya or indra ke dwaara kii hui vrishti kaa apane baanon ke chhatrakaar band se nivaaran karke agni dev ko trupt kiya. iske falswarup arjuna ne agnidev se divya gandiv dhanush or uttam rath tathaa shrikrishna ne sudarshan chakra praapt kiya. indra apane putr arjuna kii veerta dekhakar atiprasann hue. unhone khandavaprastha ke wanon ko hataa diya. uske uparaant pandavon ne shrikrishna ke saath may daanav kii sahaayta se us shahar kaa soundaryikaran kiya. vah shahar ek dwitiya swarg ke samaan ho gaya. indra ke kehane par dev shilpi vishwakarma or may daanav ne milakar khandav van ko indrapuri jitne bhavy nagar main nirmit kar diya, jise indraprastha naam diya gaya. 
 pandavon ne sampoorn dishaao par vijay pate hue prachur suvarnrashi se paripurna rajasuya yajna kaa anushthan kiya. unka vaibhav duryodhana ke liye asay ho gaya atah shakuni, karn or duryodhana aadi ne yudhisthir ke saath jue main pravrutt hokar uske bhaaiyo, draupadi or unke rajya ko kapat dyut ke dwaara hanste-hanste jeet liya or kuru rajya sabha main draupadi ko nirvastr karne kaa prayaas kiya. parantu gandhari ne aakar aisa hone se roak diya. dhritarashtra ne ek baar phir duryodhana kii prerana se unhen se jua khilne kii ajna di. yah tay hua ki ek hi daanv main jo bhi paksh haar jayega, ve mrigcharm dhaaran kar baarah varsh vanvaas karenge or ek varsh agyatavaas main rahenge. us ek varsh main bhi yadi unhen pahchaan liya gaya to phir se baarah varsh kaa vanvaas bhogana hoga. is prakaar pun jue main parrast hokar yudhisthir apane bhaaiyon sahit van main chale gayi. vahaan barahawaan varsh bitne par ek varsh ke agyatavaas ke liye ve viraat nagar main gayi. jab kaurav viraat kii gauon ko harkar le jane lage, tab unhen arjuna ne parrast kiya. us samay kauravon ne pandavon ko pahchaan liya tha parantu unka kaa agyatavaas tab tak puraa ho chukaa tha. parantu 12 varsho ke gyaat or ek varsh ke agyatavaas puraa karne ke baad bhi kauravon ne pandavon ko unka rajya dene se manaa kar diya.
 bhishma ne das dinon tak yuddh karke pandavon kii adhikansh sena ko apane baanon se maar giraaya. bhishma kii mrityu unki ichha ke adheen thi. shrikrishna ke suzav par pandavon ne bhishma se hi unki mrityu kaa upaay poocha. bhishma ne kaha ki pandav shikhandi ko saamne karke yuddh lade. bhishma use kanya hi maanate the or use saamne paakar wo shastr nahin chalaane vaale the. or shikhandi ko apane purv janm ke apmaan kaa badla bhi lenaa tha uske liye shivaji se vardaan bhi liya ki bhishma ki mrityu kaa kaaran banegi. 10ve din ke yuddh main arjuna ne shikhandi ko aage apane rath par bithaaya or shikhandi ko saamne dekh kar bhishma ne apana dhanush tyaag diya or arjuna ne apni banvrishti se unhen baanon ki shayya par sula diya. tab acharya dron ne senapatitv kaa bhaar grahan kiya. phir se donon paksho main bada bhayankar yuddh hua. viraat or drupad aadi raja dronrupi samudr main dub gayi the. lekin jab pandavo ne chhal se dron ko yah vishwaas dilaa diya ki ashwatthama maaraa gaya. to acharya dron ne niraash hon astr shastr tyagkar uske baad yoga samadhi le kar apana sharir tyaag diya. aise samay main dhridhyumna ne yoga samadhi liye dron kaa mastak talwaar se kaat kar bhoomi par gira diya. 
 dron vadh ke pashchaat karn kaurav sena kaa karnadhaar hua. karn or arjuna main bhanti-bhanti ke astr-shastron se yukt mahabhayanak yuddh hua, jo devasur-sangram ko bhi maat karne vaala tha. karn or arjuna ke sangram main karn ne apane baanon se shatru-paksh ke bahut-se veeron kaa sanhaar kar daalaa. yadhyapi yuddh gatirodhpurna ho rahaa tha lekin karn tab ulajh gaya jab uske rath kaa ek pahiyaa dharti main dhans gaya. guru parashuram ke shaap ke kaaran vah apane ko divine astron ke prayog main bhi asamarth paakar rath ke pahie ko nikaalane ke liye neeche utarataa he. tab shrikrishna, arjuna ko uske dwaara kiye abhimanyu vadh, kuru sabha main draupadi ko veshya or uski karn vadh karne kii pratigya yaad dilaakar use maarane ko kehete he, tab arjuna ne ek divine astr se karn kaa sir dhad se alag kar diya. tadnantar raja shalya kaurav-sena ke senapati hue, kintu ve yuddh main aadhe din tak hi tik sake. dopaher hote-hote raja yudhisthir ne unhen maar diya. 
 duryodhana kii sari sena ke maare jane par ant main uskaa bhimsen ke saath gada yuddh hua. bhim ne chhal se uski jaangh par prahaar karke use maar daalaa. iskaa pratishodh lene ke liye ashwatthama ne raatri main pandavon kii ek akshuhinee sena, draupadi ke paanchon putron, uske paanchaladeshiy bandhuon tathaa dhridhyumna ko sadaa ke liye sula diya. tab arjuna ne ashwatthama ko parrast karke uske mastak kii mani nikaal lee. phir ashwatthama ne uttara ke garbh par brahmastra kaa prayog kiya. uskaa garbh uske astr se praaia dagdh ho gaya tha, kintu bhagwaan shrikrishna ne usko pun: jivan-daan diya. uttara kaa vahi garbhasth shishu aage chalakar raja parakshit ke naam se vikhyath hua. is yuddh ke ant main kritavarma, kripacharya tathaa ashwatthama teen kauravapakshiya or paanch pandav, saatyaki tathaa shrikrishna ye saat pandavapakshiya vir jivit bache. tatpashchaat yudhisthir rajsinghaasana par asin hue. 
 brahmanon or gandhari ke shaap ke kaaran yadavakul kaa sanhaar ho gaya. balbhadraji yoga se apana sharir tyaag kar sheshnag swarup hokar samudr main chale gayi.bhagwaan krishna ke sabhi praputra ek din mahamuniyon kii shakti dekhne ke liye ek ko stri banaakar muniyon ke paas gaye or poocha ki he munishreshth! yah mahila garbh se he, hamen bataaen ki iske garbh se kiskaa janm hoga? muniyon ko gyaat hua ki yah balak unase krida karte hue ek purush ko mahila bana unke paas laae hai. muniyon ne krishna ke prapautron ko shrapa ki is maanav ke garbh se ek moosal likalegaa jisase tumhaare vansh kaa ant hoga. krishna ke prapautron nen us moosal ko pathar par ragad kar chura bana nadi main baha diya tathaa uske nok ko phenk diya. us churna se utpann vriksh kii pattiyon se sabhi krishna ke praputra mrityu ko praapt kiye. yah dekh shrikrishna bhi ek ped ke neeche dhyaan lagaakar beth gayi. 'zaraa' naam ke ek vyaadh ne apane baan kii nok par moosal kaa nok laga diya tathaa bhagwaan krishna ke charankmal ko mrug samajhakar us baan se prahaar kiya. us baan dwaara krishna ke pair kaa chumban unke paramdhaam gaman kaa kaaran bana. prabhu apane sampurna sharir ke saath golok prasthaan kiye. iske baad samudr ne dwarkapuri ko apane jal main dubaa diya. tadnantar dwarka se laute hue arjuna ke mukh se yadavon ke sanhaar kaa samachar sunakar yudhisthir ne sansar kii anityata kaa vichaar karke parakshit ko rajasan par bithaaya or draupadi tathaa bhaaiyon ko saath le himalay kii taraf mahaprasthaan ke path par agrasar hue. us mahapath main yudhisthir ko chhod sabhi ek-ek karke gir pade. ant main yudhisthir indra ke rath par arudh ho bhaaiyon sahit swarg ko chale gayi.
 or adhik yahan
 ga: vichitraveery ke nidhan ke baad vyas se dhritarashtra or pandu kaa janm hua. c: kunti ko vivaah se pehle karn paidaa hua. da: pandav pandu ke putr the. lekin devataaon ke var prabhaav se kunti or maadri ko ye putr utpann hue. yama dharmraj se yudhisthir,vaayu se bhim,indra se arjuna,maadri ko aswani devataaon se judawaan bachche nakul, sahadev hue. t: duryodhana or uske sau bhai ek baar paidaa hue. na: pandavon ko draupadi se paanch putr utpann hue. unako upapandav kehete the. : ** yudhisthir se prativindhyas, bhim se shritasom, arjuna se shritakarm, nakul se shatanik, sahadev se shritsen kaa janm hua. 
 mahatvapurn sanket
 
 mukhya ullekh :mahabharat ke paatr
 mahabharat ke kai bhaag hai jo aamtaur par apane aap main ek alag or purna pustaken maani jaati hai. mukhya rup se in bhaagon ko alag se mahatv diya jaataa he:- 
 mahabharat ke dakshin asia me kai roopaantar milte hai, indonesia, srilanka, java dweep, jakarta, thailand, tibet, burma main mahabharat ke bhinn-bhinn roopaantar milte hai. dakshin bhartiya mahabharat me adhiktam 1,40,000 shloke milte hai, jabaki uttar bhartiya mahabharat ke roopaantar me 1,10,000 shloke milte hai.
 mahabharat main bharat ke atirikt vishwa ke kai anya bhugolic sthanon kaa sandarbh bhi aata he jaise china kaa gobi marusthal, misr kii nil nadi, laal sagar tathaa iske atirikt mahabharat ke bhishma parv ke jambukhand-vinirmaan parv main sampoorn prithvi kaa maanchitr bhi bataaya gaya he, jo nimnlikhit he-:
 ek khargosh or do patto kaa chitra
 chitra ko ulta karne par bana prithvi kaa maanchitr
 uparokt maanchitr globe main
 sangyasuchi
 tippanee
