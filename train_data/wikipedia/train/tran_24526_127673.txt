 pakshiyon kaa pravrajan yaa pakshiyon kaa pravaas pakshivigyaan kaa bahut mahatvapurn ang he. unka yah pravrajan, rituparivartan ke samaan niyamit or kramik hota he or yug-yug se yah manushyon main utsukata or jigyaasa utpann karata rahaa he, yahan tak ki red indianon ne apane kalendar ke maheenon ke naam pravrajan karanevaali chidiyon ke aagaman par hi rakhaa he.
 chidiyon ke pravrajan ke vishay ke maanya pandit landsbaro tomson ne pravrajan kii vyakhya is prakaar kii he:
 bahut purv aisa vishwaas kiya jaataa tha ki jis prakaar kuch stanpayi or urag sharad ritu main thand se bachane ke liye sheetanishkriyata main chale jate hai, usee bhanti ababil, kalvinkak or koyal bhi shitashayan karti hai. aisi dharna arestu ke samay se hi chali aa rahi thi.
 ushnraktata, pankh or udaan kii adbhut shakti ke kaaran chidiyon main sthanparivartan karne kii kshamta kaa vikaas bahut adhik hua he. yadhyapi anya praaniyon kii apeksha pakshi atyadhik sheet yaa atyadhik ushnata donon ke prati sahansheel hote hai, tathaapi sharad ritu main jab bhojan kaa abhaav ho jaataa he tab unhen baadhya hokar pravrajan karnaa padataa he, anyathaa ve mar jaaen. pravrajan ke dwaara chidiyon ko do pratikul rituon main bhi do anukool kshetra praapt ho jate hai. ek kshetra main ve nivas karti hai or prajnan karti he or duusare kshetra main bhojan tathaa vishram ke hetu jaati hai. yah prakruti kaa vidhaan he ki chidiya pravrajan kshetra ke thande bhaag main hi andey detii hai. atev uttari golardh main unka mathunakshetra arctic uttari dhruv athwa samshitoshna kshetra hota he, kintu dakshini golardh main iske thik vipareet, sheetakaaleen awaas bumadhya rekha ke sameep hota he. 
 praaia: pravrajan uttar se dakshin kii ore hota he, yadhyapi kuch pravrajan purv se pashchim kii ore bhi hota he. pravrajan kuch kilometre se lekar hajaaron kilometre tak kaa hota he, jaise kuch chidiyaan himalay kii adhik oonchaai se utarkar uttari bharat ke samtal bhaagon main chali aati hai or kuch hajaaron kilometre sudur dakshin main chali jaati hai. sabase adhik dur kaa pravrajan uttar dhruviya kurri karti he. yah pravrajan prayek varsh do baar hota he. yah arctic ke sheetkaal main dakshin kii ore deshaagaman karti he, sansar ko paar kar dakshin dhruv antarctic main greeshm ritu bitaakar pun: waapas hoti he. is prakaar jane or aane kii ek ore kii yatra main lagbhag 17,742 kilometre kii duuri tay karti he.
 chidiyon main pravrajan kaa aarambh hone ke sambandh main anek siddhant pratipadit hai. pravrajan se chidiyon ko nimnlikhit laabh hote hai : 
 chidiyon kaa pravrajan pakshi kii ant: or bahya donon hi uttejnaaon par nirbhar karata he. prayogon se prakat hota he ki bahya uttejnaaon main se din kii avadhi main parivartan pramukh he ; ant : uttejnaa prajnanaangon se utpann hormone dwaara praapt hoti he.
 pravrajan kaa lakshyasthaan kaise nirdhaarit hota he or chidiyaan is gantavy sthaan kaa rasta kaise maaloom karti hai, inkaa anek prayogon or prekshanon se par bhi abhi tak santoshjanak uttar nahin mil sakaa he.
 sharatkaleen awasakshetra main sharad ritu bitaane ke pashchaat vasant ritu main prajnan kshetra athwa greeshm-awaas-kshetra main vayask naron kaa pratham punaragaman hota he. iske baad vayask maadaaen or ant main avyask chidiyaan pahunchati hai. kintu sharad main yah kram ulat jaataa he. pratham avyask pakshi or maadaaen dakshini yatra ke liye prasthaan karti hai or baad main vayask nar. dakshin kii yatra bade itaminaan se or sthaan sthaan par ruk rukkar hoti he. chote bachche athwa kishor, jinaki umr kuch hi maheenon kii hoti he, kafile kaa pathpradarshan karte hai or vayask baad main unka anusaran karte hai. yah kaise hota he? isaki anek vyakhyaayein kii gai hai. unamem se adhik sweekrut mat yah he ki anek pidiyon ke prati varsh pravrajan ke kaaran pakshiyon main anya janmajaat gunon, jaise thik samay par, bina kisi purv anubhav ke, jatiparampara ke anusaar ek vishesh prakaar kaa need nirmaan karnaa he, usee bhanti bina kisi purv anubhav ke pravrajan bhi ek janmajaat gun ho gaya he.
 pakshi sudur pradeshon ke raste kaa kis prakaar pataa lagaate hai? iske vishay main bhi anek anumaan hai jinamein se kuch prithvi ke chumbakatv ke prati sookshm samvedansheeltaa, sthalchihron kii drushti dwaara pahchaan ityadi hai. kintu purvanubhavvihin kal kii chidiyon main dur gantavy sthaan or uske path ko nirdhaaran ab bhi rahasyamay bana hua he.
 jis prakaar manushya sudur kii yatra kar phir apane ghar ko laut aata he, thik usee bhanti pakshi hajaaron kilometre kii yatra kar or sharad ritu kisi sudur sthaan main vyateet kar na keval apane greeshm-nivas-kshetra main hi pahunch jate hai, balki apane tyakt ghonsle main bhi pahunch jate hai. chidiyon ko challa pehanaane kii vidhi se yah sthapit ho gaya he ki europe main ababil praaia: na keval usee basti main pahunch jaati he, balki usee ghar main jisko chhodkar vah sudur kii yatra par gai thi, pahunch jaati he. ababilein is yatra main 9,677 kilometre kii duuri tay karti hai. yaheen baat anya vaastavik pravrajan karanevaali chidiyon main bhi pai jaati he.
 anek varshon ke nirikshan ke falswaroop prakashit kuch gyaat tathyon se pataa chalata he ki chidiyaan na keval apane nivaskshetra or puraane need main hi pahunch jaati he, balki thik usee din lautakar aa jaati hai jis din ve pichley varsh main lautakar ai thim. atev jab itani lambii yatra karti hon to ek nishchit samay par lautakar pakshiyon kaa apane ghonsle main upasthit ho janaa or bhi ascharyajanak he.
 bharat ke vibhinn kshetron main sharad main aagaman karanevaale prayek sharadyatri pakshi kii sthiti bhinn hoti he. udhaaharan ke liye kisi bhi sthaan ko le len, jaise madhya bharat kaa bhopal kshetra. pakshiyon kii adhikansh jatiyaan, jo uttar yaa uttar pashchim seemaant pradeshon se sharad ritu main, sudur dakshin kii yaa lanka kii, us desh se hokar yatra karti hai, ve bhopal hokar jaati hai. in yatriyon main se kuch to peeche rah jate hai or ve sharad ritu bhar bhopal main dekhen ja sakate hai. inkaa ham vaastavik sharadyatri ke antargat vargeekaran kar sakate hai, kintu kuch keval sharad ritu ke aagaman par thode samay ke liye hi rahete hai or uske baad dikhaai nahin padate kyonki ve vahaan se or aage yatra ke liye prasthaan kar chuke hote hai. ve pun: greeshm ritu ke prarambh main, jab ve uttar kii taraf lautate hote hai, dikhaai padate hai. ye sharad or vasant main pravrajan karanevaale yatri hote hai. kuch to sharad ritu main, jab dakshin kii yatra par hote hai, tab to dikhaai padate hai, kintu jab ve vasant main pun: apane nivas kii ore lautate hote hai, tab dikhaai nahin padate, kyonki ve kisi duusare maarg se hokar laut jate hai. atev ve pakshi bhopal main sharad ritu main dikhaai padate hai or vasant main kisi duusare bhaag main dikhaai padate hai.
 kuch chidiyaan desh ke andar hi ek bhaag se duusare bhaag main sthanparivartan karti hai, jaise shah bulbul yaa dudhnju, sunaharaa polak or naurang . yah sthaneey pravrajan desh ke uttari bhaag yaa pahaado kii talahati main adhik hota he, jahaan bumadhyarekha kii apeksha rituparivartan atyadhik prabhavakaari hota he. vaastavik pravrajan karanevaali chidiyon kii bhanti inamen bhi pravrajan kramik or niyamit hota he. desh ke kisi bhaag main koi jati greeshm ritu main, koi jati barsaat main or koi jati sharad main aagaman karti he. iske atirikt ek anya prakaar kaa bhi sthanparivartan baraabar hota rahata he, jo aahaar par prabhaav daalanevaali sthaneey paristhitiyon, jaise garmi, sookhaa yaa baadh ityadi, athwa kisi vishesh prakaar ke phool lagane or fal pakane kii ritu, ke kaaran hota he. us samay chidiyaan ek kshetra se duusare kshetra main chali jaati hai.
 kabhi-kabhi asaadhaaran paristhitiyon se baadhya hokar apane upyukt nivasasthaan kii chhodkar bhojan kii talash main chidiyaan kisi anya kshetron main bhi bhraman karti hui pai jaati hai. atev kisi kshetra main kisi bhi samay main pakshiyon kii jansankhya sthaayee nahin rahati, kyonki sabhi kshetron main pakshiyon kaa aagaman or niryaman sarvada hota rahata he.
 himalay ke unche pahaado main rahanevaali chidiyaan jaade main neeche utar aati he or is prakaar tufaani mausam or himrekha se neeche chali aati he. vasant ke aagaman par jab baraf galane lagati he or himrekha upar kii ore bad jaati he, tab ve andey dene ke liye pahaado ke upree bhaag main pun: chadh jaati hai. yah kram keval oonchaai main rahanevaale pakshiyon main hi nahin varan neeche rahanevaali chidiyon main bhi chalata rahata he.
 chidiyon ke pravrajan kaa vaigyanik gyaan praapt karne ke atirikt prakaar ke avlokanon ke liye bhi britain tathaa america main bahusankhyak chidiyon ke pair main aluminium kii halki or ankit anguuthiyaan pahana di jaati he. yah vidhi america main pakshivalayan athwa pakshipatbandhan kehalaati he. isamen kramsankhya ke atirikt sthaan kaa pataa bhi ankit rahata he. chidiyon ko anguthi pahanaakar unka purna vivaran ek pustika main likh kar unhen chhod diya jaataa he. ab in chidiyon ke sudur sthanon pahunchne par inhen markar athwa phasaakar inaki anguthi utaar lee jaati he or ye jis sthaan se udi thim, us pate par bhej di jaati he. jab kaaphi sankhya main is prakaar kii talika ikatthi ho jaati he tab in talikaon kaa vishleshan karke uske aadhaar par kisi vishesh jati kii chidiya ke pravrajan ke maarg athwa anya kisi samasya kaa hal nirdhaarit kiya jaataa he. atev pashchimi germany or purvi prasha main shwet bak ke balayan ke falswaroop yah nishchit or ni:sandigdh rup se sthapit ho chukaa he ki purvi asia kii chidiyaan dakshin-purvi maarg se balkan hoti hui africa kaa bhraman karti he, jabaki pashchim germany ke shwet bak dakshin pashchimi maarg se spain hokar africa jate hai. bikaner main isi prakaar kii anguthidhari chidiyon ke praapt hone se hamen pataa chalaa he ki kuch shwet bak jo hamaare desh main, sharad ritu main, aate hai, ve germany ke hote hai. bharat main is prakaar kaa pakshivalayan kaa kaary bahut thodaa hua he. kintu jitna kuch hua he usase praapt suchnaayen bahut hi mahatvapurn or upyogi siddh hui hai.
 pravrajan karanevaali chidiyon kii gati vibhinn chidiyon main vibhinn hoti he or yah gati kai baton, jaise vaayu kii disha, mausam ityadi par nirbhar karti he. batakhon or hanson main udaan kii gati 64 se 80 kilometre prati ghante pai gai he or anukool mausam main yah gati 90 se 97 kilometre yaa isse adhik pai gai he. din raat nirantar udakar yatra karanevaali chidiyon main yah gati 9.5 se 17.7 kilometre prati ghanta hoti he. nimnlikhit sarini se yah anumaan kiya ja saktaa he ki ek baar kii udaan main koun chidiya kitni duuri tay karti he :
 purvi sunaharaa tittibh bina kahin ruke lagaataar udakar 3226.00 kilometre ke khule samudr ko paar kar jaataa he. yah tittibh sharad ritu main, bharat main bhraman karne aate hai. yah pashchimi alaska or uttar-purv siberia main andey detaa he or hawaii dwipon kaa niyamit rup se bhraman karata he. chaha jisaki maadaa keval japan main andey detii he, jaada purvi austrailia or tezmania main vyateet karata he, is prakaar avashya hi 4839.00 kilometre kii duuri bina kahi ruke nirantar udakar paar kar jaataa he. kuch or bhi aisi chidiyaan he, jo bina dana pani ke bahut badi duuri paar jaati hai. adhik dur kii yatra karanevaali bhartiya chidiyon main sambhavat: main bhandu teetar he jiskaa andey dene kaa sabase nikatavarti sthaan himalay main hai. kuch jhandu teetar jaada nilgiri athwa dakshin kii anya pahadiyon main bitaate hai or uske bich anya kahin nahin milte. isse itnaa spasht he ki ye ek udaan main kam se kam 2419.5 kilometre kii duuri avashya hi paar karte hai.
 pehle aisa vishwaas kiya jaataa tha ki pravrajan karanevaali chidiyaan bahut oonchaai par udati hai, kyonki isse unako, sthaan kaa nirdhaaran karne, hawa ke dwaara utpann avrodh kam hone, ityadi kaa laabh hota he. kintu ab yah paaya gaya he ki yadi kisi unchi parvatamala ko paar karnaa nahin hua to vastut: ye pravrajan karanevaali chidiyaan 396.24 meter kii oonchaai par udati hai or birli hi chidiya 914.4 meter kii oonchaai tak kii jaati he. jab samudr paar karnaa hota he athwa yahan kisi prakaar ke vriksh yaa pahaad kaa avrodh nahin hota, tab kuch chidyaan swabhaavat: isse bhi kam oonchaai par udati hai. haan, yadi aavashyaktaa hui to chidiyaan bahut kii adhik oonchaai se bhi ud sakati hai. 3.048 meter se lekar 8229.6000 meter tak kii oonchaai par udne kaa ullekh paaya jaataa he.
