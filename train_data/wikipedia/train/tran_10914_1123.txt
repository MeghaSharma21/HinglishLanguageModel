 'aatmajayi' main mrityu sambandhi shaashvat samasya ko kathopanishad kaa madhyam banaakar adbhut vyakhya ke saath hamaare saamne rakhaa. isamen nachiketa apane pita kii ajna, 'mrity ve twa dadamiti' arthath main tumhen mrityu ko detaa hoon, ko shirodharya karke yama ke dwaar par chalaa jaataa he, jahaan vah teen din tak bhookha-pyaasa rahakar yamraj ke ghar lautne kii pratiksha karata he. uski is sadhana se prasann hokar yamraj use teen vardaan maangane kii anumati dete hai. nachiketa inamen se pehla vardaan yah maangata he ki uske pita vajashrava kaa krodh samaapt ho jaae.
 pichley pachchis varshon main kunwar narayan kii kriti ‘aatmajayi’ ne hindi sahitya ke ek maanak prabandh-kavy ke rup main apni ek khaas jagah banaayi he or yah akhil bhartiya str par prashansit hua he. ‘aatmajayi’ kaa mul kathasutra kathopanishad main nachiketa ke prasang par aadhaarit he. is aakhyaan ke puraakathatmak paksh ko kavi ne aaj ke manushya kii jatil manahosthitiyon ko ek behatar abhivyakti dene kaa ek saadhan banaaya he. jivan ke purnanubhav ke liye kisi aise mulya ke liye jeena aavashyak he jo manushya main jivan kii anshvarata kaa bodh karaae. vah satya koi aisa jivan-satya ho saktaa he jo marandharma vyaktigat jivan se bada, adhik sthaayee yaa chirsthayee ho. yahi manushya ko santvanaa de saktaa he ki martya hote hue bhi vah kisi amar arth main ji saktaa he. jab vah jivan se keval kuch paane kii hi aashaa par chalane vaala asahaay praani nahin, jivan ko kuch de sakane vaala samarth manushya hoga tab uske liye yah chintaa sahasaa vyarth ho jaaegi ki jivan kitna asaar he-uski mukhya chintaa yah hogi ki vah jivan ko kitna sarpurn bana saktaa he. ‘aatmajayi’ multah manushya kii rachanaatmak samarthy main aasthaa kii punahprapti kii kahani he. isamen aadhunik manushya kii jatil niyati se ek gaharaa kaavyatmak saakshaatkaar he. italvi bhashaa main ‘nachiketa’ ke naam se is kriti kaa anuwaad prakashit or charchit hua he-yah is baat kaa pramaan he ki kavi ne jin samasyaon or prashnon se muthbhed kii he unka sarvik mahatva he.
 jis daur main aatmajayi chap kar ai thi us daur kii hindi aalochana ko kavita ke baahar kavy-satya paane-jaanchane main badi dilchaspee thi. akaaran nahin usne is kriti ko nire astitvvaadi darshanik shabdaawaliyon main gata kar apane kaam se chuttee paa lee thi. ummid he beete varshon main vah itani praudh or jimmedaar ho chuki he ki kavita ko uske arjeet jaivik anubhav or kavy-gun ke aadhaar par jaanchane kii jahamat uthaae. anyathaa yah ek nirvivaad tathy he ki uski tatkaaleen band soch ke baavjood aatmajayi aadhunik hindi kavita kii ek uplabdhi he.
