 chaaron ore samudr se ghira adbhut dweep he lakshadweep. pani ke madhya sthit yah dweep apane khubasurat bichon ke liye prasiddh he. aisa hi ek bich he agatti. yahaan aakar aisa lagata he maanon kisi duusari duniya main aa gaye hon. dur tak faili nile pani kii chadar, kshitij par rang vikherta suraj, safed rat or rangabirangi machhliyaan agatti kii pahchaan hai. yah ek aisa najaara he jise shabdon main kah paanaa mushkil he.
 agatti bich paryatakon ko prakruti se rubaru karaata he. yahaan ke nivaasiyon kii saadagi har kisi ko apni ore khinchati he. dur pani main tairti hui naaven or nariyal ke ped alag hi najaara pesh karte hai. yahaan dekhne yogya anek jagah hai. ek ore jahaan mantrmugdh karne vaali samudri chattaane hai, vahiin duusari ore samandar ke pani main chalane kaa ek alag hi majaa he. yahaan ek sangrahalay bhi he jahaan se lakshadweep ke itihaas ke baar main jaankaree praapt kii ja sakati he.
 10°-51’ uttar 72°-0’ purv
 cochin se 459 kimi dur
 agar dur se dekha jaae to agatti main kuch khaas najar nahin aata, lekin kareeb se dekhne par khaasiyat kaa pataa chalata he. jameen or lagoon ke bich main se chalane par lagata he jaise man halkaa ho gaya he or koi pareshaani shesh nahin rahi. nariyal or khajur ke pedo ke saae se guzarate hue agatti ke purvi tat kii ore badhane par lagoon ke khubasurat najaar paryatakon kaa swaagat karte hai. lagoon kaa pani samudr main miltaa he. iskaa anand uthaane ke liye tab aaen jab lehren nichi hon. aise main is drishy kaa puraa anand uthaaya ja saktaa he. vividh aakaar va prakaar kii shwet pravaal or bikhri hui safed ret kaa apana hi romaanch he. is tat ke kinar saundarya prashaadhan ke rup main prayog hone vaale pumis stone bhi milte hai jo adiyon ko saaf karne ke kaam aate hai.
 samandar ke chamakate pani main rangabirangi machhliyaan, jivit pravaal, samudri phool, star fish or samudri kakadi pai jaati he. chattaanon ke aas paas gahare samudr main ghota lagaakar in lomaharshak drishyon kaa anand liya ja saktaa he. jin logon kaa tairnaa nahin aata ve niraash na hon. lagoon kaa pani itnaa gaharaa nahin hota or isamen aasaani se tair sakate hai.
 agatti kii sadak nariyal or khajur ke pedo ke bich main se hokar jaati he jiske kinar machuaaron kii choti-choti dukaane hai. yahaan ke nivaasiyon kii bhashaa malayalam he. in logon kaa vyavhaar bahut hi dostana he or ye log paryatakon kii madad ke liye sadaiv taiyaar rahete hai. machhlee pakadaney ke alaava nariyal jataa se rassi banaakar, sukhi machhlee or nariyal bechakar bhi ye apni aajeevika praapt karte hai. cycle par ghumkar yahaan ke logon kii jindagi ko kareeb se dekha ja saktaa he. resort bhi kiraye par cycle uplabdh karaate hai .
 is dweep ke uttari chor par golden jubilee sangrahalay he. yah lakshadweep main apni tarah kii ekmaatr jagah he. is domanjila imaarat main abhi vastuon ke sangrah kaa kaam chal rahaa he. vartmaan samay main yahaan ek jagah paaramparik minicoy vyapaaree jahaaj ke adarsh praturup rakhe gaye hai or ek qamar main vibhinn dwipon se laae gaye jaar, gamale, kathoti or lakdi kaa saamaan pradarshit kiya gaya he.
 agatti kii jama masjid ke paas kabristaan se mili sone ke do sikke paryatakon ko aakarshith karte hai. kaha jaataa he ki sultan suleman ne 1560 i. main inhen jari kiya tha. sangrahalay kii nichle tal par bhagwaan buddha kii ardhapratimaayein rakhi gai hai . yah murtiyon androth dweep main mili thi. yah purv islamic yug kii ore ishaara karti hai. yah bahut hi saadhaaran sangrahalay he kintu is drushti se mahatvapurn ki yah lakshadweep kii kala ko jaanane kaa ekmaatr strot he.
 mahiyuddeen masjid is dweep kii pracheenatam masjid he. at: pracheen architekchar ko dekhne ke liye yahaan avashya jaaen. isaki sthapana 16veen shatabdi main hui thi. tad ke pedo ke bich khubasurat nakkashidaar gumbad vaali is masjid kii chata dekhte hi banati he. yahaan ke shant vaataavaran main man ko sukun miltaa he. iskaa nimarn malabar mandir kii style main kiya gaya he. ise banane ke liye vishesh taur par laal mangalore tiles kaa prayog kiya he. is masjid kii khaas baat yah he ki isamen koi bhi minar nahin he. masjid ke saamne vaale cornis ko arabi nakkashidaar pattharon se sajaayaa gaya he. ek vishaal tanks or kuan isaki sundarataa main chaar chand lagaataa he.
 agatti ke dakshin main ek chota sa dweep kalpitti he. ek sankari nahar he jo in donon dwipon ko alag karti he. kalpattee se aage or bangaaram ke sameep tinnakara tathaa parali ek or do sthit he. yahaan koi rahata nahin he keval do resort hai jahaan log ghoomane or lagoon par tairaaki kaa anand uthaane aate hai.
 kisi bhi vyakti ke liye pani main machhliyon ke saath tairnaa ek romaanchak anubhav ho saktaa he. aise main lagoons main gote lagaana or scuba diving ek acha vikalp he. ghabrie nahin, umr isamen rukaawat nahin he. aap kisi bhi umr ke hon, iskaa bharpoor majaa le sakate hai.
 lekin pani main utarane se pehle apana dil majboot kar len. sirf isliye nahin ki aap jo upkaran istemaal karenge ve baari hai, balki isliye bhi ki vahaan aapako vipareet paristhitiyon kaa saamana bhi karnaa pad saktaa he. samudr tal par pahunch kar alag hi ahsaas hota he jaise yah koi or hi duniya he. samandar ke 66 feet neeche samudri kachhue, shark or rangabirange samudri phool or vanaspati dikhaai detii he. inke saath tairkar vyakti romanchit ho jaataa he. lekin pani main koi pareshaani ho to turant waapas laut aaen. dama or dil ke marijon ko adhik saavdhaanee baratane kii zarurat he.
 iskaa hawaii adda dakshintam chor par bana hua he. yahaan aagaman or prasthaan ke liye haul kii jagah do jhopadiyaan dekhakar aapako aashcharya hoga. sambhavat: yah vishwa ke sabase chote hawaii addon main se ek he. yahaan se baahar nikalate hi lagbhag aadha kilometre dur jane par agatti bich resort dikhaai detaa he. agatti bich purvi or pashchimi donon kinaaron par failaa hua he. is dweep ke purvi or pashchimi hisse ko jodne vaali ekmaatr sadak agatti gaanv ke paas milti he. yahaan se kareeb ek kilometre dur ambarkeshan jetty he. is jagah se chote jahaaj aasaani se mil jate hai jo is dwipon ko aapas main jodate hai.jalwaayu: anya dwipon kii apeksha yah dweep adhik garm he.vyavsaay: machhlee pakadana yahaan ke logon kaa mukhya vyavsaay he. iske alaava nariyal se bane utpaada bhi aajeevika kaa strot hai.swasthya suvidhaayen: swasthya suvidhaon ko dekhen to yahaan yogya doctor or ek swasthya centre maujuud he.
 cochin se agatti ke bich niyamit hawaii udaanen uplabdh hai. cochin swayan bhi desh ke anek mahatvapurn shaharon or kuch videshi shaharon se hawaii maarg ke jariye judaa hua he. agatti lakshadweep kaa ekmaatr hawaii adda he. cochin se agatti ke bich kii duuri lagbhag ek ghante tees minute kii he. lakshadweep main hawaii yatra kii suvidha somvaar se shanivaar tak uplabdh hoti he. monsoon ke dinon main agatti se bangaran helicopter kaa bhi prayog kar sakate hai. yah seva agatti se karavati tak pur saal uplabdh hoti he.
 pani ke raste yahaan pahunchane ke liye chaar yatri jahaaj cochin se lakshadweep ke bich chalate hai. pani kii jahaaj kaa yah safar 14 se 20 ghanton main puraa hota he. jahaaj main rahane kii jagah ko vibhinn shreniyon main baanta gaya he- do berth vaali asi dealks shrenee, chaar berth vaala pratham shrenee kaa asi cabin or paryatakon kaa asi cabin. emvi tipu sultan or emvi bharat seemaa main jalpan grih, baar, manoranjan sthal, video sho kii vyavastha he. zarurat padane par doctor kaa bhi prabandh hota he. emvi amindivi or emvi minicoy main bhi rahane ke liye asi cabin uplabdh hai.
 1. jameen or pani main gandagi na failaaen.2. pravaal ko na uthaaen. aisa karnaa dandaneey aparaadh he.3. bangaaram ke atirikt anya kisi dweep main bina anumati janaa manaa he.4. apane saath kisi prakaar ke nashile padaarth na le jaaen. aise karnaa dandaneey aparaadh he.5. nirvastr tairnaa athwa san bath lenaa manaa he.6. khel praadhikaran kii anumati or suraksha ke bina apane lagoon se baahar janaa khatarnaak ho saktaa he.7. nariyal ke ped nijee sampatti he. bina anumati nariyal todna chori ke antargat aayega.
 nirdeshaank: 10°50′N 72°12′E / 10.833°N 72.200°E / 10.833; 72.200
