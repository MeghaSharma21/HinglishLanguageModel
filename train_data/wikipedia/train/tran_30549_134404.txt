 ram shastri prabhune 18veen shatabdi ke uttarardh main maratha samrajya ke sarvocch nyaayalay ke mukhya nyaayadhish the. ve us samay ke peshwa ke viruddh nirnay dene ke liye prasiddh hai jis par hatya ke liye uksaane kaa aarope tha. saarvajanik jivan main unki shuchita sadaa ke liye ek adarsh ban gayi he. maharashtra main ram shastri prabhune kii nyaay-priyata kii gaatha aaj tak sunai jaati he.
 ram shastri prabhune kaa janm satara ke mahuli gram main ek garib brahman ke ghar san 1724 main hua tha. 12 varsh tak shiksha praapt karne ke baad ve pune laute to unki yogyata va vidwata ke kaaran unhen peshwa ke adalati kaaryon kaa pradhan nyaayapati niyukt kiya gaya. 
 ek baar madhavrao peshwa ke darbar main rajya ke sheershasth vidwaanon ko sammanit karne ke liye panditon kaa chayan kiya ja rahaa tha. us samay ram shastri prabhune rajya ke pradhan nyaayapati the tathaa vahi sammanit kiye jane vaale vidwaanon kii namavali ko antim sweekruti pradaan karte the. chune hue naamon kii suchi ko ant main ram shastri prabhune ke sammukh prastut kiya gaya. unhone use bhalee-bhaanti dekhne ke pashchaat ek naam ke aage aapatti suchak chihn laga diya or jinhone yah namavali taiyaar kii thi, unase poocha ki, yah vyakti koun he? kahaan kaa he? kaise vidit hua ki isaki yogyata tathaa vidya in vidwaan mahanubhaavon ke samakaksh he? 
 darbar main ekadam sannata chaa gaya. namavali banane vaale se uttar dete na bana. ram shastri ne pun: poocha-bataate kyon nahin ki yah kahaan kaa vidwaan he? maine to kabhi iske vishay main aisa kuch suna hi nahin? vastut: vah naam tha, swayan ram shastri ke hi suputr gopal shastri kaa. yah baat jab ram shastri ko bataai gai to unhone kaha, "abhi turant yah naam hataa diya jaae or dhyaan rakho, bhavishya main pun: kabhi aisa avasar na aae. ram shastri kya isi pakshpaat ke liye pradhan nyaayapati ke asana par baithaaya gaya he? gopal shastri, ram shastri kaa putr he isliye use bhi raaj-sammaan kii dhan raashi pradhan kii jaani chahie, yah kadaapi nahi ho saktaa.' or tab us namavali se gopal shastri kaa naam hataa dena padaa. 
