 kamaal ataturk urf mustafaa kamaal pasha ko aadhunik turki kaa nirmaataa kaha jaataa he. turki ke samrajyavaadee shaasha sultan abdul hamid dwitiya kaa pasa palat kar vahaan kamaal kii saamaajik, raajnneetik va aarthik vyavastha kaayam karne kaa jo krantikari kaary unhone kiya us aitihaasik kaary ne unke naam ko sarthak siddh kar diya.
 kamaal pasha kaa janm 19 may san 1881 main salonika ke ek kisaan parivaar main hua tha. inaki mata kaa naam juvaida va pita kaa ali raja tha. ali raja salonika ke chungi daftar main clerk the. unka bachapan kaa naam mustafa tha. janm ke kuch varsh baad hi pita kii mrityu ho gayi. mata jubaida ne majahabi talim dilaane ke uddeshy se madrase main daakhil kara diya jahaan unke senior chatro ke tang karne par vah marane maarane par utar aaye. maatr 11 saal kii umr main hi vah itane durdant ho gayi the ki unhen maktab se nikaalnaa padaa. baad main unhen monastir ke sainik skool main bhartee karaayaa gaya. parantu vahaan bhi unka mar mitane vaala ugravadi swabhaav bana rahaa lekin sainya-shiksha main dilchaspee ke kaaran unki padhai badastoor jari rahi, usamen koi vyavdhaan nahin aayaa.
 balak mustafa ugr avashya tha parantu ganit main uski gati aashcharya janak thi. adhyaaapak ke blike board par sawaal likhte hi vah use munhajbani hal kar diya karata tha. usamen kamaal kii kaabiliyat dekhakar skool ke ganit adhyaaapak captain mustafa ufindi ne naam badal kar kamaal rakh diya. uske baad hi vah kamaal pasha ke naam se janaa jane laga. 17 saal kii umr main monastir ke primary sainik skool main praarambhik sainya shiksha praapt karne ke baad unhen kustuntuniya ke staff kalege main ucch sainya shiksha hetu bhej diya gaya. un dinon kustuntuniya main abdul hamid kii sultanate thi or uske rajiadhipati ko sultan kaha jaataa tha.
 vahaan vah adhyayan ke saath-saath buree sangat main ghoomte rahe. kuch kaal tak uddandtapurna jivan bitaane ke baad vah vatan naamak ek gupt krantikari dal ke pehle sadsy bane or thode hi dinon baad uske netaa ho gayi. vatan kaa uddeshy ek taraf sultan kii taanaashaahee or duusari taraf videshi shadyantron ko jad se mitaanaa tha. ek din dal kii baithak chal rahi thi ki kisi guptchar ne sultan ko khabar de di or sabake sab shadyantrakari afasar giraftaar karke jail bhej diye gayi. prachlit kanoon ke anusaar un sabko mrityudand diya ja saktaa tha, par durbalchitt sultan ko bhay tha ki kahin aisa karne par desh main vidroh na bhadak uthe, at: usne sabkon kshamaadaan dene kaa nishchay kiya.
 is prakaar anya sanikon ke saath kamaal bhi kshamaadaan main chhod diye gayi. tatpashchaat sultan ne druj jati ke vidroh ko dabaane ke liye unhen damishq bhej diya. vahaan kamaal ne kaam to kamaal kaa hi kiya, par swabhaav ke anusaar kustantuniya waapas lautate hi unhone stambul main ek cameraa lekar vatan-o-hurriyat party kaa karyaalay kholkar usamen aazaadee kii gupt sanstha kaa kaary armbh kar diya. isi bich unhen yah gyaat hua ki macedoniya main sultan ke viruddh khulaa vidroh hone vaala he. maukey kii najaakat ko bhaanpate hue kamaal ne sultan kii sena se chuttee le lee or jaafaa, miru va athens hote hue vesh badalakar vidroh ke kendra salonika ja pahunche. parantu vahaan par unhen pahchaan liya gaya. 
 phir vah greece hote hue jaafaa kii ore bhaage. par tab tak unki giraftaar kaa aadesh vahaan bhi pahunch chukaa tha. ahamed be naamak ek afasar par kamaal ko pakadaney kaa bhaar tha, par chunki ahamed swayan vatan kaa sadsy tha, isliye usne kamaal ko giraftaar karne ke bajaay gaja morche par bhej diya or yah sultan ko yah report bhej di ki vah chuttee par gayi hi nahin the.
 yadhyapi kamaal salonika main bahut thode samay tak hi rah paye, phir bhi unhone yah bhalee-bhanti samaj liya tha ki salonika ko hi vidroh kaa kendra bananaa thik rahegaa, isaliye bade prayatnon ke baad san 1908 main unhone apana sthaanantaran salonika hi karvaa liya.
 yahan anwar ke netritv main do saal pehle hi ekta or pragati samiti ke naam se ek krantikari dal kii sthapana ho chuki thi. kamaal tatkaal uske sadsy ban gayi, parantu dal ke netaaon se unki nahin baniin. phir bhi ve samiti kaa kaam nirantar karte rahe. is dal ke ek netaa niyazi ne keval kuch sau aadamiyon ko lekar turki sarkaar ke viruddh vidroh bol diya. yadhyapi thi to yah badi morrkhtaa kii baat, parantu chunki sara desh taiyaar tha, isliye jo sena usase ladane ke liye bheji gayi thi, vah bhi anwar se ja mili. is prakaar desh main anwar kaa jai-jayakaar ho gaya. 
 ab sah sammilit sena rajdhani par akraman karne kii taiyaari kar rahi thi. sultan ne inhen dinon kuch shashan-sudhaar bhi kiye. phir bhi vidroh kii shaktiyaan apana kaam karti raheen, par jab vidroh safal ho chukaa tab sultan abdul hamid ne sena ke kuch logon ko yathesht ghoose dekar apane saath mila liya, jisase sainikon ne vidroh karke apane afasaron ko maar daalaa or phir ek baar islam, sultan or khaliph kii jai ke naare buland hue.
 in dinon anwar berlin main the. vah jaldi hi laute or unhone abdul hamid ko gaddi se utaar kar anek pratikriyaavaadi netaaon kii phaansi par chadha diya. is prakaar anwar kii krantikari samiti ke haath main prashasnic shakti aa gayi. aam janata ko digbhramit karne ke liye sultan ke bhanje ko singhaasana par bitha diya gaya.
 idhar kamaal pasha anwar ke viruddh nirantar shadyantr karte rahe kyonki unke vichaar se anwar beshak adarshavaadi the kintu avyaavhaarik adhik vyakti the. baavjood is sabake anwar ne us samay hone vaale videshi akramanon ko ek ke baad ek lagaataar vifal kiya isse janata main anwar kii khyaati or adhik badi.
 iske baad anwar ne apane sarv islamic swapn ko satya karne ke liye kaary armbh kiya or unhone iske liye sabase pehla kaam yah kiya ki turki sena ko sangathit karne kaa bhaar ek german general ko diya. kamaal ne iske viruddh yah kehete hue aandolan prarambh kiya ki yah to turki jati kaa apmaan he. is par kamaal ko sainik doot banaakar sofia bhej diya gaya.
 isi bich mahayuddh chhid gaya. isamen anwar safal nahin ho sake, par kamaal ne ek yuddh main kustantuniya par adhikaar karne kii british chaal ko vifal kar diya or uske baad unki jeet par jeet hoti chali gayi. phir bhi mahayuddh main turki haar gaya. kamaal din raat parishram karke videshiyon ke viruddh aandolan karte rahe. 1920 main sevra kii sandhi kii ghoshnaa hui parantu isaki sharten itani kharaab thim ki kamaal ne fouran hi ek sena taiyaar kar kustuntuniya par akraman kii taiyaari kii. 
 isi bich greece ne turki par hamalaa kar diya or smarana main sena utaar di jo kamaal ke pradhan kendra angaara kii taraf badhane lagi. ab to kamaal ke liye badi samasya paidaa ho gai, kyonki is yuddh main yadi ve haar jate to aage koi sambhaavna na rahati. isaliye unhone badi taiyaari ke saath yuddh kiya jiskaa parinaam yah hua ki dhire-dhire greek sena ko peeche hatana padaa.
 is bich france or rus ne bhi kamaal ko gupt rup se sahaayta dena shuru kiya. thode dinon main hi greek nikaal baahar kiye gaye. greekon ko bhagane ke baad hi angrejon ke haath se baaki hisse nikaalane kaa prashn tha. desh unke saath tha, iske atirikt britain ab ladane ke liye bilkul taiyaar nahin tha. is kaaran yah samasya bhi sulajh gai.
 kamaal ne desh ko prajatantra ghoshit kiya or swayan pratham raashtrapati bane. ab rajya lagbhag nishkantak ho chukaa tha, par mullaon kii ore se unka nirantar virodh ho rahaa tha. isapar kamaal ne sarkari akhabaaron main islam ke viruddh prachaar shuru kiya. ab to dharmik netaaon ne unke viruddh fatve jari kar diye or yah kahana shuru kiya ki kamaal ne angora main striyon ko parde se baahar nikaal kar desh main aadhunik nrity kaa prachaar kiya he, jisamen purush striyon se satakar naachte hai, iskaa ant hona chahie. har masjid se yah aawaaj uthaayi gayi. tab kamaal ne 1924 ke march main khilaafat pratha kaa ant kiya or turki ko dharm-nirpeksh raashtra ghoshit karte hue ek vidheyak sansad main rakhaa. adhikansh sansad sadasyon ne iskaa virodh kiya, par kamaal ne unhen kasake dhamkaaya. unki is dhamkee kaa purajor asar hua or vidheyak paarit ho gaya.
 par bheetar-bheetar mullaon ke vidroh kii aag baraab sulagati rahi. kamaal ke kai bhootpurv saathi mullaon ke saath mil gayi the. in logon ne videshi poonjipatiyon se dhan bhi liya tha. kamaal ne ek din inke mukhya netaaon ko giraftaar kar phaansi par chadha diya. kamaal ne dekha ki keval phaansi par chadhaane se kaam nahin chalegaa, desh ko aadhunik rup se shikshit karnaa he tathaa puraane reeti rivaajon ko hi nahin, pahanaave aadi ko bhi samaapt karnaa he.
 kamaal ne pehla hamalaa turki topi par kiya. is par vidroh hue, par kamaal ne sena bhej di. iske baad inhone islamic kanoonon ko hataakar unke sthaan par ek nai samhita sthapit kii jisamen switzarland, germany or italy kii sab acchhee-acchhee baaten shaamil thim. bahu-vivaah gaiyrkanoonee ghoshit kar diya gaya. iske saath hi patiyon se yah kaha gaya ki ve apni patniyon ke saath dhoron kii tarah-vyavhaar na karke barabari kaa bartaav rakhen. prayek vyakti ko vot kaa adhikaar diya gaya. sevaaon main ghoose lenaa nishiddh kar diya gaya or ghoosekhoron ko bahut kadi sajaayen di garin. striyon ke pahanaave se pardaa uthaa diya gaya or purush puraane dhang ke pariched chhodkar suut pahanane lage.
 isse bhi bada sudhaar yah tha ki arabi lipi ko hataakar puure desh main roman lipi kii sthapana kii gayi. kamaal swayan sadakon par jaakar roman varna-maala main turki bhashaa padhaate rahe. iskaa parinaam yah hua ki sara turki sangathit hokar ek ho gaya or algaav kii bhaavana samaapt ho gayi.
 iske saath hi kamaal ne turki sena ko atyant aadhunik dhang se sangathit kiya. is prakaar turk jati kamaal pasha ke kaaran aadhunik jati bani. san 1938 ke navambar maas kii 10 taarikh ko mustafaa kamaal ataturk kii mrityu hui tab tak aadhunik turki ke nirmaataa ke rup main unka naam sansar main suraj kii tarah chamak chukaa tha.
 vaise to kamaal pasha ke jivan main chaar striyon ke saath uskaa prem prasang chalaa kintu shaadi usne keval latifi ussaki se hi kii. yadhyapi usase kamaal ko koi santaan nahin hui or vah nissantan hi mar gayi. bibi ke marane ke baad mustafaa kamaal pasha ne kabhi vivaah nahin kiya. jivan ke ekaakipan ko dur karne ke liye usne teraa anaath bacchon ko god liya or unki behatar dhang se parvarish kii. in teraa bacchon main bhi baarah ladkiyaan thim or keval ek hi ladkaa tha.
