 puratatvvettaon ke anusaar rajasthan kaa itihaas purv pashankaal se prarambh hota he. aaj se kareeb ek lakh varsh pehle manushya mukhyatah banaas nadi ke kinare yaa aravali ke us paar kii nadiyon ke kinare nivas karata tha. aadim manushya apane pathar ke aujaaron kii madad se bhojan kii talash main hameshaa ek sthaan se duusare sthaan ko jate rahete the, in aujaaron ke kuch namoonay bairth, raidh or bhaangadh ke aasapaas paae gaye hai.
 atiprachinkaal main uttar-pashchimi rajasthan vaisaa behad marusthal nahin tha jaisaa vah aaj he. is kshetra se hokar saraswati or drushdwati jaisi vishaal nadiyaan baha karti thim. in nadi ghaatiyon main hadappa, ‘grey-vaiyar’ or rangmahal jaisi samskritiyaan fali-phulin. yahaan kii gai khudaayiyon se khaskarkalibang ke paas, paanch hajaar saal puraani ek viksit nagar sabhyataa kaa pataa chalaa he. hadappa, ‘grey-ware’ or rangmahal samskritiyaan saikadon kilometre dakshin tak rajasthan ke ek bahut bade ilaake main faili hui thim.
 is baat ke pramaan maujuud hai ki isa purv chauthi sadi or uske pehle yah kshetra kai chote-chote ganraajyon main banta hua tha. inamen se do ganraajya malwa or civi itane shaktishaalee the ki unhone sikandar mahaan ko punjab se sindh kii ore lautne ke liye baadhya kar diya tha. us samay uttari bikaner par ek ganraaji yoddha kabeeley yodheyat kaa adhikaar tha. mahabharat main ullikhit matsay purvi rajasthan or jaipur ke ek bade hisse par shashan karte the. jaipur se 80 kimi uttar main bairth, jo tab 'viratnagar' kehalaata tha, unki rajdhani thi. is kshetra kii pracheenta kaa pataa ashok ke do shilalekhon or chauthi paanchavi sadi ke buddha math ke bhagnavsheshon se bhi chalata he.
 bharatpur, dhaulpur or karauli us samay surasen janapad ke ansh the jisaki rajdhani mathura thi. bharatpur ke noh naamak sthaan main anek uttar-mauryalin murtiyon or bartan khudaai main mili hai. shilalekhon se gyaat hota he ki kushankaal tathaa kushanotar tritiy sadi main uttari evam madhyavarti rajasthan kaaphi samrudh ilaaka tha. rajasthan ke pracheen ganraajyon ne apane ko punarsthapit kiya or ve malwa ganraajya ke hisse ban gaye. malwa ganraajya hunon ke akraman ke pehle kaaphi swyt or samrudh tha. antat chhathi sadi main toraman ke netrittav main hunon ne is kshetra main kaaphi lut-paat machaai or malwa par adhikaar jamaa liya. lekin phir yashodharman ne hunon ko parrast kar diya or dakshin purvi rajasthan main guptavansh kaa prabhaav phir kaayam ho gaya. saatvin sadi main puraane ganraajya dhire-dhire apane ko swatantra rajyon ke rup main sthapit karne lage. inamen se mauryon ke samay main chittod gubilaon ke dwaara mewar or gurjaron ke adheen pashchimi rajasthan kaa gurjaratr pramukh rajya the.
 lagaataar hone vaale videshi akramanon ke kaaran yahaan ek mili-juli samskruti kaa vikaas ho rahaa tha. roodhiwaadee hinduon kii najar main is apavitrataa ko rokane ke liye kuch karne kii aavashyaktaa thi. san 647 main harsh kii mrityu ke baad kisi majboot kendriya shakti ke abhaav main sthaneey str par hi anek tarah kii paristhitiyon se nibata jaataa rahaa. inhen majaburiyon ke tahat panape nae sthaneey netritv main jati-vyavastha or bhi kathor ho gai.
 rajasthan main pracheen sabhyataaon ke kendra:
 rajasthan bharat kaa ek mahatvapurn praant he. yah 30 march 1949 ko bharat kaa ek aisa praant bana, jisamen tatkaaleen raajapootaana kii taqatvar riyaasaten villin huin. bharatpur ke jat shaasha ne bhi apni riyasat ke vilay rajasthan main kiya tha. rajasthan shabd kaa arth he: 'raajaaon kaa sthaan' kyonki yahaan gurjar, rajput, maury, jat aadi ne pehle raaj kiya tha. bharat ke sanvaidhanik-itihaas main rajasthan kaa nirmaan ek mahatvapurn uplabdhi thi. british shaskaon dwaara bharat ko aaazaad karne kii ghoshnaa karne ke baad jab satta-hastantaran kii kaarywahi shuru kii, tabhi lag gaya tha ki aaazaad bharat kaa rajasthan praant bananaa or raajapootaana ke tatkaaleen hisse kaa bharat main vilay ek dubhar kaary sabit ho saktaa he. aazaadee kii ghoshnaa ke saath hi raajapootaana ke deshi riyasaton ke mukhiyaaon main swatantra rajya main bhi apni satta barkaraar rakhane kii hode si much gayi thi, us samay vartmaan rajasthan kii bhaugalik sthiti ke najariye se dekhen to raajapootaana ke is bhubhag main kul 19 deshi riyaasaten, 3 thikaane va ek centre shasit pradesh tha.kendra shasit pradesh kaa naam ajmer merwada tha jo sidhe kendra yani agrejon ke adhin tha. inamen ek riyasat ajmer merwada praant ko chhod kar shesh deshi riyasaton par deshi raja maharaajaaon kaa hi raaj tha. ajmer-merwada praant par british shaskaon kaa kabja tha; is kaaran yah to sighe hi swatantra bharat main aa jaati, magar shesh 19 riyasaton kaa vilay hona yani ekikaran kar 'rajasthan' naamak praant banaaya janaa tha. satta kii hode ke chalate yah bada hi dubhar lag rahaa tha kyonki in deshi riyasaton ke shaasha apni riyasaton ke swatantra bharat main vilay ko duusari praathamikta ke rup main dekh rahe the. unki maang thi ki ve saalon se khud apane rajyon kaa shashan chalaate aa rahe hai, unhen iskaa dirghakaalin anubhav he, is kaaran unki riyasat ko 'swatantra rajya' kaa darja de diya jaae. kareeb ek dashak kii uhapoh ke bich 18 march 1948 ko shuru hui rajasthan ke ekikaran kii prakriya kul saat charnon main ek november 1956 ko puri hui. isamen bharat sarkaar ke tatkaaleen deshi riyasat or grih mantri sardaar vallabh bhai patel or unke sachiv ve. pi. menon kii bhoomika atyant mahatvapurn thi. inaki sooyeeboojh se hi rajasthan ke vartmaan swarup kaa nirmaan ho sakaa.
 rajasthan ekikaran se sambandhit anya mahatvapurn baaten--------
    raaj. ke ekikaran main kul 8 varsh 7 maah 14 din yaa 3144 din lagen.
    bhartiya swatantraaa adhinium 1947 kii 8 ve dhara yaa 8 wein anuchhed main deshi riyasaton ko aatm nirnay kaa adhikaar diya gaya tha.
    ekikaran hetu 5 july 1947 kaan riyaste sachivalay kii sthapana karwaai gayi thi.
    iske adhyaksh sardaar vallabh bhai patel va sachiv ve pi menon the.
    riyasati sachiv dwaara riyasaton ke saamne swatantra rahane kii nimna shart rakhi.
    1. jansankhya 10 lakh se adhik honi chaiye.
    2. vaarshik aay 1 crores se adhik honi chaiye.
   uparyukt sharto ko puraa karne vaali raaj. main keval 4 riyaasaten thi.
   jaipur, jodhpur, udaipur, bikaner
 pehla charan- 18 march 1948 
 sabase pehle alvar, bharatpur, dhaulpur, va karauli naamak deshi riyasaton kaa vilay kar tatkaaleen bharat sarkaar ne farvari 1948 main apane visheshadhikaar kaa istemaal kar 'matsay union' ke naam se pehla sangh banaaya. yah rajasthan ke nirmaan kii disha main pehla kadam tha. inamen alvar va bharatpur par aarope tha ki unke shaasha rashtravirohi gatividhiyon main lipt the. is kaaran sabase pehle unke raaj karne ke adhikaar chin liye gaye va unki riyasat kaa kaamkaaj dekhne ke liye prashaasak niyukt kar diya gaya. isi kii vajah se rajasthan ke ekikaran kii disha main pehla sangh ban paaya. yadi prashaasak na hote or rajkaaj kaa kaam pehle kii tarah raja hi dekhte to inkaa vilay asambhav tha kyonki in rajyon ke raja vilay kaa virodh kar rahe the. 18 march 1948 ko matsay sangh kaa ushghatan hua or dhaulpur ke tatkaaleen maharaja udaisingh ko iskaa rajpramukh manaaya gaya. isaki rajdhani alvar rakhi gayi thi. matsay sangh naamak is nae rajya kaa kshetrafal kareeb tees hajaar kilometre tha, jansankhya lagbhag 19 lakh or salanaa-aay ek crores 83 lakh rupe thi. jab matsay sangh banaaya gaya tabhi vilay-patr main likh diya gaya ki baad main is sangh kaa 'rajasthan' main vilay kar diya jayega.
  doosraa charan 25 march 1948 
 rajasthan ke ekikaran kaa doosraa charan pachchis march 1948 ko swatantra deshi riyasaton kota, bundi, jhalawad, tonk, duungarpur, banswada, pratapgarh, kishangarh or shahpura ko milakar bane rajasthan sangh ke baad puraa hua. rajasthan sangh main vilay hui riyasaton main kota badi riyasat thi, is kaaran iske tatkaaleen maharaja maharav bhimsingh ko rajpramukh banaaya gaya. bundi ke tatkaaleen maharav bahadur singh rajasthan sangh ke rajpramukh bhimsingh ke bade bhai the, is kaaran unhen yah baat akhri ki chote bhai kii 'rajpramukhataa' main ve kaam kar rahe he. is irshyaa kii parinti tisare charan ke rup main saamne aayi.
 teesraa charan 18 april 1948
 bundi ke maharav bahadur singh nahin chaahate thea ki unhen apane chote bhai maharav bhimsingh kii rajpramukhataa main kaam karnaa padey, magar bade rajya kii vajah se bhimsingh ko rajpramukh bananaa tatkaaleen bharat sarkaar kii majaburi thi. jab baat nahin bani to bundi ke maharav bahadur singh ne udaipur riyasat ko pataya or rajasthan sangh main vilay ke liye raji kar liya. iske peeche manshaa yah thi ki bady riyasat hone ke kaaran udaipur ke maharana ko rajpramukh banaaya jayega or bundi ke maharav bahadur singh apane chote bhai maharav bhim singh ke adheen rahane kii majaburi se batch jaaege or itihaas ke pannon main yah darj hone se batch jayega ki chote bhai ke raaj main bade bhai ne kaam kiya. atharah april 1948 ko rajasthan ke ekikaran ke tisare charan main udaipur riyasat kaa rajasthan sangh main vilay hua or iskaa nayaa naam hua 'sanyukt rajasthan sangh'. maaniky laal verma ke netritv main bane iske mantrimandal main udaipur ke maharana bhoopal singh ko rajpramukh banaaya gaya, kota ke maharav bhimsingh ko varisht uparajpramukh banaaya gaya. or kuch is tarah bundi ke maharaja kii chaal bhi safal ho gayi.
 chauthaa charan tees march 1949
 isse pehle bane sanyukt rajasthan sangh ke nirmaan ke baad tatkaaleen bharat sarkaar ne apana dhyaan deshi riyasaton jodhpur, jaipur, jaisalmer or bikaner par kendrit kiya or isamen safalataa bhi haath lagi or in chaaron riyasto kaa vilay karwaakar tatkaaleen bharat sarkaar ne tees march 1949 ko vrihattar rajasthan sangh kaa nirmaan kiya, jiskaa udghaatan bharat sarkaar ke tatkaaleen riyasati or grih mantri sardaar vallabh bhai patel ne kiya. bikaner riyasat ne sarvapratham bharat main vilay kiya.yahi 30 march aaj rajasthan kii sthapana kaa din mana jaataa he. is kaaran is din ko har saal rajasthan diwas ke rup main manaaya jaataa he. haalanki abhi tak chaar deshi riyasto kaa vilay hona baaki tha, magar is vilay ko itnaa mahatv nahin diya jaataa, kyonki jo riyaste bachi thi ve pehle charan main hi 'matsay sangh' ke naam se swatantra bharat main vilay ho chuki thi. alvar, bhatarpur, dhaulpur va karauli naamak in riyasto par bharat sarkaar kaa hi aadhipaty tha is kaaran inke rajasthan main vilay kii to maatr aupchaarikta hi honi thi.
 paanchavaa charan 15 april 1949
 pandraa april 1949 ko matsay sandh kaa vilay greater rajasthan main karne kii aupchaarikta bhi bharat sarkaar ne nibhaa di. bharat sarkaar ne 18 march 1948 ko jab matsay sangh banaaya tha tabhi vilay patr main likh diya gaya tha ki baad main is sangh kaa rajasthan main vilay kar diya jayega. is kaaran bhi yah charan aupchaarikta maatr mana gaya.
 chatha charan 26 janvari 1950
 bharat kaa samvidhan lagu hone ke din 26 janvari 1950 ko sirohi riyasat kaa bhi vilay greater rajasthan main kar diya gaya. is vilay ko bhi aupchaarikta mana jaataa he kyonki yahaan bhi bharat sarkaar kaa niyantran pehle se hi tha. darasal jab rajasthan ke ekikaran kii prakriya chal rahi thi, tab sirohi riyasat ke shaasha naaballig the. is kaaran sirohi riyasat kaa kaamkaaj dovagarh kii maharani kii adhyakshata main agency concil hi dekh rahi thi jiskaa gathan bharat kii satta hastantaran ke liye kiya gaya tha. sirohi riyasat ke ek hisse abu delvada ko lekar vivaad ke kaaran is charan main abu delvada tehsil ko bombai or shesh riyasat vilay rajasthan main kiya gaya.
 santava charan ek november 1956
 ab tak alag chal rahe abu delvada tehsil ko rajasthan ke log khona nahin chaahate the, kyonki isi tehsil main rajasthan kaa kashmir kaha jane vaala abuparvat bhi aata tha, duusare rajasthani, batch chuke sirohi vaasiyon ke rishtedaar or kaiyon kii to jameen bhi duusare rajya main ja chuki thi. andolan ho rahe the, andolan kaariyon ke jaij kaaran ko bharat sarkaar ko maananaa padaa or abu delvada tehsil kaa bhi rajasthan main vilay kar diya gaya. is charan main kuch bhaag idhar udhar kar bhugolic or saamaajik truti bhi sudhari gaya. iske tahat madhyapradesh main shaamil ho chuke sunel thapa kshetra ko rajasthan main milaayaa gaya or jhalawad jile ke up jila sirnauj ko madhyapradesh ko de diya gaya.
 isi ke saath aaj se rajasthan kaa nirmaan yaa ekikaran puraa hua. jo rajasthan ke itihaas kaa ek ati mahatti kaary tha 1 navambar 1956 ko rajpramukh kaa pad samaapt kar rajyapal kaa pad srujit kiya gaya tha. kalaal chopdaar muslim the
