 duryodhana kii praaia: sari sena yuddh main maari gayi thi. antatogatva uskaa bhimsen ke saath yuddh hua. usne pandav-paksh ke paidal aadi bahut-se sainikon kaa vadh karke bhimsen par dhaava kiya. us samay gada se prahaar karte hue duryodhana ke anya chote bhai bhi bhimsen ke hi haath se maare gayi apane raja duryodhana kii aisi dasha dekhakar or apane pita dronacharya kii mrityu kaa samaran kar ashwatthama adheer ho gaya. chup kar vah pandavon ke shivi main pahunchaa or ghor kaalaratri main kripacharya tathaa kritavarma kii sahaayta se pandavon ke bache huye vir mahaarathiyon ko maar daalaa. keval yahi nahin, usne pandavon ke paanchon putron ke sir bhi ashwatthama ne kaat daale. ashwatthama ke is kukarm kii sabhi ne ninda kii yahan tak ki duryodhana tak ko bhi yah acha nahin laga.
 putron ke hatya se dukhi draupadi vilaap karne lagi. uske vilaap ko sun kar arjuna ne us neech karm hatyare brahman ke sir ko kaat daalane kii pratigya kii. arjuna kii pratigya sun ashwatthama bhaag niklaa. shrikrishna ko sarathi banaakar evam apana gandiv dhanush lekar arjuna ne uskaa peechha kiya. ashwatthama ko kahin bhi suraksha nahin mili to bhay ke kaaran usne arjuna par brahmastra kaa prayog kar diya. ashwatthama brahmastra ko chalaanaa to jaanata tha par use lautaanaa nahin jaanata tha.
 us ati prachand tejomay agni ko apni ore aata dekh arjuna ne shrikrishna se vinati kii, “he janardan! aap hi is trigunamayi shrrishti ko rachane vaale parameshwar hai. shrrishti ke aadi or ant main aap hi shesh rahete hai. aap hi apane bhaktajanon kii raksha ke liye avatar grahan karte hai. aap hi brahmaswaroop ho rachana karte hai, aap hi vishnu swaroop ho paalan karte hai or aap hi rudraswaroop ho sanhaar karte hai. aap hi bataaiye ki yah prachand agni meri ore kahan se aa rahi he or isse meri raksha kaise hogi?”
 shrikrishna bole, “he arjuna! tumhaare bhay se vyakul hokar ashwatthama ne yah brahmastra tum par choda he. is brahmastra se tumhaare praan ghor sankat main he. vah ashwatthama iskaa prayog to jaanata he kintu iske nivaaran se anbhigya he. isse bachane ke liye tumhen bhi apane brahmastra kaa prayog karnaa hoga kyon ki anya kisi astr se iskaa nivaaran nahin ho saktaa.”
 shrikrishna kii is mantranaa ko sunakar maharathi arjuna ne bhi tatkaal aachman karke apana brahmastra chhod diya. donon brahmastra paraspar bhid gayi or prachand agni utpann hokar teenon lokon ko tapt karne lagi. unki lapaton se sari praja dagdh hone lagi. is vinaash ko dekhakar arjuna ne donon brahmastron ko lautaa kar shant kar diya or jhapat kar ashwatthama ko pakad kar band liya. shrikrishna bole, “he arjuna! dharmatma, soye huye, asaavdhaan, matvaale, pagal, agyani, rathhin, stri tathaa balak ko maarna dharm ke anusaar varjit he. isane dharm ke viruddh aacharan kiya he, soye huye nirparaadh baalkon kii hatya kii he. jivit rahegaa to punah paap karegaa. atah tatkaal iskaa vadh karke or iskaa kataa hua sir draupadi ke saamne rakh kar apni pratigya puri karo.”
 shrikrishna ke in shabdon ko sunne ke baad bhi dhiravaan arjuna ko guruputr par dayaa hi ai or unhone ashwatthama ko jivit hi shivi main le jaakar draupadi ke saamne upasthit kiya. pashu kii tarah bandhe huye guruputr ko dekh kar mamtamayi draupadi kaa komal hriday pigal gaya. usne guruputr ko namaskara kiya or use bandhanmukt karne ke liye arjuna se kaha, “he aryaputra! ye guruputr tathaa brahman hai. brahman sadaa poojaneey hota he or uski hatya karnaa paap he. aapane inke pita hi in apurv shastrastron kaa gyaan praapt kiya he. putr ke rup main acharya dron hi aapke sammukh bandi rup main khadey hai. inkaa vadh karne se inaki mata kripi meri tarah hi kaatar hokar putr shok main vilaap karegi. putr se vishesh moh hone ke kaaran hi vah dronacharya ke saath sati nahin hui. kripi kii aatma nirantar mujhe cosegi. inke vadh karne se mere mrit putr laut kar to nahin aa sakate! atah aap inhen mukt kar dijiye.”
 draupadi ke in nyaay tathaa dharmayukt vachanon ko sun kar sabhi ne uski prashansa kii kintu bhim kaa krodh shant nahin hua. is par shrikrishna ne kaha, “he arjuna! shastron ke anusaar patit brahman kaa vadh bhi paap he or aattaayi ko dand na dena bhi paap he. atah tum vahi karo jo uchit he.” unki baat ko samaj kar arjuna ne apni talwaar se ashwatthama ke sir ke kesh kaat daale or uske mastak kii mani nikaal lee. mani nikal jane se vah shrihin ho gaya. shrihin to vah usee kshan ho gaya tha jab usne baalkon kii hatya kii thi kintu kesh mund jane or mani nikal jane se vah or bhi shrihin ho gaya or uskaa sir jhuk gaya. arjuna ne use usee apamaanit avasthaa main shivi se baahar nikaal diya.
 ashwatthama ko apamaanit kar shivi se nikaal dene ke pashchaat saare pandav apane swajanon ko jaldaan karne ke nimitt dhritarashtra tathaa shrikrishnachandra ko aage kar ke apane vansh kii sampoorn striyon ke saath ganga tat par gayi. striyaan kurri kii bhanti vilaap karti hui gayi, unke shok se vyakul hokar dharmraj yudhisthir ati dukhi huye. dhritarashtra, gandhari, kunti or draupadi sabhi apane putron, pautron tathaa swajanon ke liye shok karne lageen. unke shok ke shaman ke liye shrikrishna ne dhaumy tathaa vedavyas aadi muniyon ke saath un sab ko anek prakaar kii yuktiyon se drushtaant dekar santvaana di or samajhaayaa ki yah sansar nashwan he. jo janma he uski mrityu nishchit he, sabhi kaal ke aadhin hai, mrityu sab ko khaati he. atah mare huye logon ke liye shok karnaa vyarth heswajanon ko jaldaan karne ke baad ajatshatru dharmraj yudhisthir ko hastinapur kaa raja banaaya gaya or unke dwaara teen ashwamegh yajna karawaaye gayi is prakaar yudhisthir kaa shubhr yash teenon lokon main fail gaya kuch kaal ke baad shrikrishna ne dwarika jane kaa vichaar kiya or pandavon se vidaa le kar tathaa vedavyas aadi muniyon kii ajna le kar rath main baith kar saatyaki tathaa uddhav ke saath dwarika jane ke liye prastut huye. usee samay ek apurv ghatana hui. unhone dekha ki unki vadhoo uttara ne vyakul swar main kaha ki mujhe bachaao! majhe bachaao!! meri raksha karo! aap yoga-yogeshwar hai. devataaon ke bhi devtaa hai. sansar kii raksha karne vaale hai. aap sarv shaktimaan hai. yah dekhiye prajjwalit lohe kaa baan mere garbh ko nasht na kar de. he prabho! aap hi meri raksha karne main samarth hai.aise kaatar vachan sun kar shrikrishna turant rath se kud pade or bole ki ashwatthama ne pandav vansh ko nasht karne ke liye phir se brahmastra kaa prayog kiya he, jisase uttara kaa garbh atynt jalane laga, parantu shrikrishna ne apane tap se shishu ko punarjivit kar diya.
 jab dharmraj yudhisthir laut kar aaye or putr janm kaa samachar suna to ve ati prasann huye or unhone asankhyon gau, gaanv, hathi, ghode, ann aadi brahmanon ko daan diye. uttam jyotishiyon ko bula kar balak ke bhavishya ke vishay main prashn puche. jyotishiyon ne bataaya ki vah balak ati pratapi, yashasvi tathaa ichkshvaku samaan prajapalak, dani, dharmi, parakramee or bhagwaan shrikrishnachandra kaa bhakt hoga. ek rishi ke shaap se takshak dwaara mrityu se pehle sansar ke maaya moh ko tyaag kar ganga ke tat par shri shukdev ji se atmagyaan praapt karegaa. dharmraj yudhisthir jyotishiyon ke dwaara bataaye gayi bhavishyafal ko sun kar prasann huye or unhen yathochit dakshina de kar vidaa kiya. vah balak shuklapaksh ke chandramaa ke samaan din pratidin badhane laga. unheen dinon dharmraj yudhisthir ne raja marut kaa gada hua dhan laakar ashwamegh yajna kiya. bhagwaan shrikrishnachandra ke dekh rekh-main yajna nirvighn sampann ho gaya. kritavarma, kripacharya tathaa ashwatthama- ye teen kauravapaksheeya vir us sangram se jivit bache. duusari ore paanch pandav, saatyaki tathaa bhagwaan shrikrishna-ye saat hi jivit rah sake; duusare koi nahin bache. us samay sab ore anath striyon kaa aartnaad vyaapt ho rahaa tha. bhimsen aadi bhaaiyon ke saath jaakar yudhisthir ne unhen santvana di tathaa ranbhumi main maare gayi sabhi veeron kaa dah-sanskaar karke unke liye jalanjali de dhan aadi kaa daan kiya. yuddh samaapti ke pashchaat, mritak logon ke liye antyeshti sanskaar kiye ja rahe the. tab mata kunti ne apane putron se nivedan kiya kii ve karn ke liye bhi saare mritak sanskaron ko karen. jab unhone yah kahkar iskaa virodh kiya kii karn ek sood putr he, tab kunti ne karn ke janm kaa rahasy kholaa. tab sabhi pandav bhaiyon ko bhratrihatya ke paap ke kaaran jhatka lagata he. yudhisthir vishesh rup se apni mata par rusht hote hai or unhen or samast nari jaati ko ye shraap dete hai ki us samay ke baad se striyaan kisi bhi bhed ko chupa nahin paaengi.
 yudhisthir or duryodhana, donon karn kaa antim sanskaar karnaa chaahate the. yudhisthir kaa daawa yah tha kii chunki ve karn ke kanisht bhrata hai isliye yah adhikaar unka he. duryodhana kaa daawa yah tha kii yudhisthir or anya pandavon ne karn ke saath kabhi bhi bhratruvat vyavhaar nahin kiya isliye ab is samay is adhikaar ko jataane kly koi auchity nahin he. tab shrikrishna madhyasthata karaten he or yudhisthir ko yah samajhaate hai ki duryodhana kii mitrataa kaa bandhan adhik sudrudh he isliye duryodhana ko karn kaa antim sanskaar karne diya jaae.
 jab 18-din kaa yuddh samaapt ho jaataa he, to shrikrishna, arjuna ko uske rath se neeche utar jane ke liye kehete hai. jab arjuna utar jaataa he to ve use kuch duuri par le jate hai. tab ve hanumanji ko rath ke dhvaj se utar aane kaa sanket karte hai. jaise hi shri hanuman us rath se utarate hai, arjuna ke rath ke ashv jivit hi jal jate hai or rath main visphot ho jaataa he. yah dekhakar arjuna dahal uthta he. tab shrikrishna use bataate hai ki pitamah bhishma, guru dron, karn or ashwatthama ke dhatak astron ke kaaran arjuna ke rath main yah visphot hua he. yah ab tak isliye surakshit tha kyonki us par swayan unki krupa thi or shri hanuman kii shakti thi jo rath ab tak in vinaashkari astron ke prabhaav ko sahan kiye hue tha.
 tatpashchaat kurukshetra main sharshayya par asin shantanunandan bhishma ke paas jaakar yudhisthir ne unase samast shantidaayak dharm, rajdharm, moksh dharm tathaa daandharm kii baaten sunin. phir ve rajsinghaasana par asin hue. iske baad un shatrumardan raja ne ashwamedh yajna karke usamen brahmanon ko bahut dhan daan kiya. tadnantar dwarka se laute hue arjuna ke mukh se moosalkand ke kaaran praapt hue shaap se parsparik yuddh dwaara yadavon ke sanhaar kaa samachar sunakar yudhisthir ne pareekshith ko rajasan par bithaaya or swayan bhaaiyon ke saath mahaprasthaan kar swarglok ko chale gayi.
 sukhsagar ke saujany se
